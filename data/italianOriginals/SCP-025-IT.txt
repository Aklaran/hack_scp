
                        

voto: +10+–x


Una foto di SCP-025-IT scattata all'interno della sua camera di contenimento, da notare la presenza di SCP-025-IT-1 parzialmente assorbito dal marsupio.


Elemento #: SCP-025-IT
Classe dell'Oggetto: Safe
Procedure Speciali di Contenimento: SCP-025-IT è contenuto in una cella standard del Sito Vesta. Nella cella di contenimento dell'oggetto, sono presenti ██ peluche raffiguranti animali di vario tipo1. Ogni interazione con SCP-025-IT deve essere effettuata in gruppi di almeno due persone e non è permessa alcuna interazione verbale o fisica da parte di singoli individui.

Descrizione: SCP-025-IT appare come un peluche raffigurante un canguro, prodotto dalla "Caeli™" intorno al 20██, alto 2,██ m e pesante ██ kg. Nonostante sia in grado di muoversi, interagire e comunicare non verbalmente, SCP-025-IT è composto unicamente da stoffa e ovatta da imbottitura standard. Il marsupio di SCP-025-IT appare vuoto; tuttavia l'anomalia, se lasciata sola con un essere umano, lo immobilizzerà per poi inserirlo in esso. Pochi minuti dopo il soggetto emergerà dalla vita in su dal marsupio, diventando un'istanza di SCP-025-IT denominata SCP-025-IT-1.
SCP-025-IT-1 prende gradualmente l'aspetto di SCP-025-IT, diventando però più simile a una riproduzione in pezza di un cucciolo di canguro. In seguito al totale cambiamento fisico di SCP-025-IT-1, esso verrà lentamente assorbito dal marsupio fino a venire eliminato del tutto. In seguito all'assimilazione, non sono stati riscontrati cambiamenti fisici nella composizione esterna ed interna in SCP-025-IT.
SCP-025-IT ha un atteggiamento amichevole e a tratti infantile quando interagisce con più persone contemporaneamente, tendendo ad abbracciarle o a invitarle a giocare con i suoi giocattoli. SCP-025-IT sembra essere perfettamente in grado di comprendere il linguaggio umano, verbale e corporeo, tuttavia non è in grado di emettere alcun suono. Dai test effettuati utilizzando tabelle con l'alfabeto è emerso che SCP-025-IT possiede una moderata conoscenza del vocabolario italiano, ma risulta incapace di comporre frasi di senso compiuto. SCP-025-IT, a differenza che con gli umani, tende ad essere amichevole con gli animali anche quando un solo esemplare e SCP-025-IT vengono lasciati soli.
SCP-025-IT venne ritrovato in seguito a numerose segnalazioni di scomparse di bambini in due negozi della catena di T███ C█████ in cui SCP-025-IT era esposto. In seguito alle sparizioni, furono riscontrate segnalazioni di lamenti, pianti e voci provenienti dal ventre di SCP-025-IT. Al momento dell'arrivo della squadra inviata per contenere SCP-025-IT, quest'ultimo accolse i █ soldati nel negozio, da mesi chiuso dalla polizia per le indagini. SCP-025-IT non ha mai opposto alcuna resistenza nei confronti della squadra, tranne che nel momento del prelevamento: SCP-025-IT ha rifiutato di andarsene senza portare con se parte dei restanti peluche del negozio.

➤ File: Trascrizione log esperimento 025-IT-1

➤ Chiudi


Data: 22/12/20██

Soggetto: D-2239, 32 anni.

Procedura: D-2239 viene accompagnato nella cella di SCP-025-IT che accoglie il soggetto e le due guardie e offrendo loro giocattoli. Le guardie rimangono nella stanza per pochi minuti, invitando D-2239 a giocare con SCP-025-IT. Dopo ██ minuti, le guardie escono dalla camera di SCP-025-IT.

Risultati: Dopo █ minuti dall'uscita delle guardie, SCP-025-IT smette di giocare, posa i giocattoli e fissa D-2239 per circa 3 minuti. Successivamente, SCP-025-IT avanza verso D-2239 per poi sopraffarlo ed immobilizzarlo. Dopo ciò, SCP-025-IT afferra D-2239 per il collo con una mano e le gambe con l'altra e lo infila completamente all'interno del proprio marsupio. Dopo █ ore, D-2239 ha iniziato a emergere dal marsupio, totalmente nudo e glabro. La pelle del soggetto somiglia, visivamente e a livello tattile, alla stoffa ma i lineamenti di D-2239 sono ancora perfettamente riconoscibili. Dopo █ ore, l'aspetto di D-2239 appare identico a quello di SCP-025-IT, l'unica differenza presente è nell'età dimostrata in quanto l'aspetto di D-2239 è più riconducibile a un cucciolo di canguro che a un esemplare adulto.

Conclusione: Nessun essere umano, se non per fine di test, deve trovarsi da solo nella cella di contenimento di SCP-025-IT.

➤ Chiudi




➤ File: Trascrizione log esperimento 025-IT-2

➤ Chiudi


Data: 30/01/20██

Soggetti: Un cane domestico (Canis lupus familiaris), un gatto domestico (Felis silvestris catus).

Procedura: L'esemplare di Canis lupus familiaris viene fatto entrare nella cella di SCP-025-IT, al termine del test viene fatto lo stesso con l'esemplare di Felis silvestris catus.

Risultati: Con entrambi gli animali SCP-025-IT si è comportato similmente a come si comporta con i giocattoli, divertendosi e passando ore giocando con loro e dimostrando disapprovazione e sconforto nel dividersi dai due esemplari.

Conclusione: Qualunque animale non aggressivo è libero di interagire con SCP-025-IT, visto il suo comportamento innocuo nei loro confronti, a differenza che con gli esseri umani.

➤ Chiudi




➤ File: Trascrizione log esperimento 025-IT-3

➤ Chiudi


Data: 26/04/20██

Soggetto: Un esemplare di canguro rosso (Macropus rufus).

Procedura: L'esemplare di Macropus rufus viene introdotto nella cella di SCP-025-IT; lo staff lascia la stanza pochi secondi dopo.

Risultati:


[[REDATTO]]

Su ordine della Sovrintendenza S5




Conclusione: Nessun esemplare di Macropodidae2 deve entrare in contatto con SCP-025-IT, indipendentemente dalla situazione e dal contesto.
➤ Chiudi





Note a piè di pagina
1. Totalmente non anomali ed innocui.
2. Canguro


                    