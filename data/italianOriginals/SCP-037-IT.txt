
                        

voto: +14+–x





Ricostruzione 3D di una singola molecola di SCP-037-IT da analisi cristallografica. Il sito legante ad alta affinità è mostrato in verde.


Elemento #: SCP-037-IT
Classe dell'Oggetto: Neutralizzato Euclid

Procedure Speciali di Contenimento: Campioni di SCP-037-IT sono contenuti nell'armadio di contenimento biologico Asc/L-7/037 del laboratorio Asc/L-7 nell'ala di biosicurezza di Livello II (biosec-II) del CCB; livello di autorizzazione 2/037 richiesto per la manipolazione di SCP-037-IT. [ARCHIVIATO]
Procedure Speciali di Contenimento: I campioni di SCP-037-IT sono contenuti nell'armadio di contenimento biologico a tenuta stagna Asc/P-21/037 nell'ala di biosicurezza di Livello IV (biosec-IV) del CCB1, nel Sito Asclepio; livello di autorizzazione 4/037 e tute protettive standard biosec-IV richiesti per la manipolazione di SCP-037-IT.
Addendum susseguente l'incidente 037-B
Qualsiasi altro campione di SCP-037-IT trovato nel Sito deve essere distrutto tramite incinerazione secondo il protocollo Mātariśvan-1.
Il monitoraggio relativo alle istanze di SCP-037-IT deve essere condotto su scala planetaria; ospedali e strutture di assistenza sanitaria sono da considerarsi prioritari a tale proposito. Nel caso di una nuova occorrenza di SCP-037-IT, l'area dell'incidente deve essere sterilizzata; l'entità di tale procedura deve essere sufficiente a minimizzare qualsiasi rischio di contaminazione biologica e ad evitare, a tutti i costi, che un'epidemia di SCP-037-IT possa trasformarsi in pandemia.

Descrizione: SCP-037-IT è la denominazione di un campione di tipi cellulari eterogenei raccolti da SCP-037-IT-0, principalmente composti da tessuto connettivo. [ARCHIVIATO]
Descrizione: SCP-037-IT è una isoforma mutante infettiva della proteina PrPC umana, che è naturalmente presente sulle membrane cellulari.
SCP-037-IT è capace di cambiare la conformazione di normali PrPC umane, trasformando ogni PrPC con la quale viene a contatto in una nuova istanza molecolare di SCP-037-IT.


Immagine da microscopia confocale della struttura tubulare di SCP-037-IT-S.


Diverse molecole di SCP-037-IT interconnesse formano una struttura cristallina che si diffonde in maniera uniforme, mediante strutture microtubulari, all'interno del corpo, chiamata SCP-037-IT-S.
Una singola istanza di SCP-037-IT è sufficiente per infettare un individuo, e immediatamente dopo l'infezione nuove copie di SCP-037-IT iniziano ad accumularsi nel corpo dell'individuo, sviluppando nel tempo una istanza di SCP-037-IT-S.
SCP-037-IT-S possiede proprietà di risonanza ad una frequenza di 194.7 Hz; quando esposto a tale frequenza, SCP-037-IT-S inizia ad amplificare le vibrazioni, finché non raggiunge un punto di collasso dove l'intera struttura di SCP-037-IT-S si rompe violentemente.
Tale evento risulta in una detonazione organica spontanea che manda in frantumi il corpo dell'individuo infetto. Nel processo istanze di SCP-037-IT vengono diffuse nell'atmosfera; a seguito di tale evento nuovi individui possono venire infettati a loro volta, ed è questo il meccanismo principale con cui SCP-037-IT si diffonde.
SCP-037-IT-S è anche capace di generare autonomamente una vibrazione ad una frequenza di 194.7 Hz, che può auto-innescare la risonanza ed il susseguente evento di rottura. La causa di tale fenomeno rimane sconosciuta.
Le vibrazioni di risonanza in un individuo infetto possono essere percepite da altri individui infetti nelle vicinanze che abbiano anch'essi sviluppato istanze di SCP-037-IT-S, innescando anche in questi l'effetto di risonanza. Ciò inizierà una reazione a catena che risulterà nella detonazione spontanea di tutti i soggetti infetti nelle vicinanze.
Fino al collasso della struttura SCP-037-IT-S, l'infezione da SCP-037-IT è completamente asintomatica, ad esclusione di occasionali fugaci occorrenze di percezione di una sottile vibrazione in differenti parti del corpo, oltre ad un aumento del senso di fame, aumento di peso e, in casi rari, dolore addominale diffuso.



Foto di SCP-037-IT-0, recuperata dal suo account sul social network Facebook.


Diario di Recupero
La prima istanza di SCP-037-IT-S è stata recuperata il 201█-07-03 nell'ospedale ███ ████████ di ██████, in provincia di Piacenza. Agenti della Fondazione delle squadre SIR nell'area sono stati allertati da una chiamata al Dipartimento dei Vigili del Fuoco dallo staff dell'ospedale a proposito di una esplosione improvvisa.
L'evento è accaduto nella stanza 710, che è stata completamente distrutta dalla detonazione. Non sono stati trovati segni di materiali infiammabili, esplosivi, bruciature, o altre cause ordinarie di eventi simili; non erano inoltre presenti contenitori pressurizzati o tubi nelle mura della stanza.
Precedentemente all'esplosione diversi testimoni hanno riferito di aver sentito uno strano brusio echeggiare attraverso le pareti dell'ospedale.
La stanza 710 ospitava una giovane donna di discendenza Europea, di 19 anni, di nome Adriana D████, che era stata ricoverata per dolori addominali acuti. I referti medici dell'ospedale dichiarano che recentemente si sentiva molto affamata e che aveva manifestato un improvviso aumento di peso di ~5 kg.


Il corridoio all'esterno della stanza 710 dell'ospedale ███ ████████ dopo l'evento di detonazione spontanea di SCP-037-IT-0.


Il 201█-07-02 alle 22:13, si è verificata un'esplosione nella stanza 710; il susseguente vaglio da parte degli agenti della squadra SIR-I "Aureæ Notitiæ" ha rivelato che la sorgente della detonazione è stata la paziente stessa. La pressione risultante è stata così forte che soltanto un totale di 2.7 grammi di materiale biologico intatto è stato ritrovato; la stessa stanza è stata completamente distrutta, ed i due muri esterni sono crollati quasi interamente.
A seguire un estratto dell'intervista del Sig. Alfredo Panicucci, infermiere presso l'ospedale, da parte dell'Agt. Eugenia Manchi, che si è presentata come un agente delle forze dell'ordine locali, 3 giorni dopo l'incidente 037-A.

▶ File: Intervista 037/01/SIR-I.db

◀◀◀ Chiudi file



Intervistatore: Agt. Eugenia Manchi (SIR-I)


Intervistato: Sig. Alfredo Panicucci


Prefazione: Il Sig. Panicucci aveva lasciato la stanza 710 ~2 minuti prima dell'incidente, e nel momento della detonazione stava tornando verso la stanza; è stato investito dalla detonazione, ma trovandosi sufficientemente lontano ha subito solo lesioni minori.



<inizio dell'estratto>

Agt. Manchi: Cosa stava facendo in quel momento?
Sig. Panicucci: Ero stato richiamato dalla paziente nella stanza 711, che si era lamentata della suoneria dello smartphone della stanza adiacente.
Agt. Manchi: E cosa ha fatto?
Sig. Panicucci: Sono andato nella stanza 710 ed ho chiesto alla signorina D████ di mettere il suo cellulare in modalità silenziosa, però lei si è rifiutata.
Agt. Manchi: Perché?
Sig. Panicucci: Mi ha detto che ultimamente la vibrazione del suo telefono la infastidiva assai… che non poteva sopportarla, perché le faceva eco nella testa.
Agt. Manchi: "Eco"?
Sig. Panicucci: È la parola che ha usato.
Agt. Manchi: Quindi cosa ha fatto?
Sig. Panicucci: Ho detto alla signorina D████ delle lamentele, e lei ha attivato la vibrazione, ma era molto riluttante.
Agt. Manchi: Capisco. Cosa è successo, poi?
Sig. Panicucci: Dovevo portare delle analisi al secondo piano, però appena sono arrivato all'ascensore ho sentito uno strano rumore.
Agt. Manchi: In che senso "strano"?
Sig. Panicucci: Era come… non so come dire… ah, come se qualcuno stesse mormorando il rumore di un motoscafo… non saprei descriverlo meglio di così. E faceva eco in tutto il corridoio.
Agt. Manchi: Capisco. E cosa ha fatto, poi?
Sig. Panicucci: Sembrava venire da dietro di me, così sono tornato verso la stanza 710. Ero a metà strada quando la stanza è esplosa.
Agt. Manchi: Cosa ricorda dell'evento?
Sig. Panicucci: Appena un secondo prima dell'esplosione il suono si è fatto più forte… e poi c'è stato un flash bianco. Sono caduto e sono subito svenuto, per… qualche minuto, credo.
Agt. Manchi: È stato ferito?
Sig. Panicucci: Sì, ma niente di grave… un paio di graffi qui… e qui… sul ginocchio… e gli effetti post-traumatici, poi.
Agt. Manchi: Che tipo di effetti?
Sig. Panicucci: Credo di essermi fatto influenzare da quello che mi aveva detto la paziente… probabilmente sto avendo una reazione isterica.
Agt. Manchi: Può specificare?
Sig. Panicucci: La vibrazione del mio telefono… adesso mi infastidisce, fino al punto che non la sopporto… la vibrazione si "espande" nella mia testa, in qualche modo. Deve essere psicologico, una specie di PTSD o una cosa del genere… se ne andrà da sola tra un po'… giusto?
Agt. Manchi: Ma certo, signor Panicucci. Ma certo.

<fine dell'estratto>



◀◀◀ Chiudi file


Adriana D████, in quanto paziente zero, è stata etichettata come SCP-037-IT-0.
Il 201█-07-04 alle 01:00 gli agenti SIR della Fondazione hanno sterilizzato la stanza 710; come copertura, l'operazione è stata fatta sembrare come un secondo incidente accaduto nella stessa area.

Incidente 037-A

▶ File: Documentazione sull'Incidente 037-A.db

◀◀◀ Chiudi file

L'incidente 037-A è accaduto il 201█-07-12 nel Dipartimento di Microbiologia del Sito Asclepio. A seguire la trascrizione della registrazione audiovisiva del laboratorio di microbiologia Asc/L-7


Videocamera #: cam-L-704, cam-L-709


Locazione: Laboratorio Asc/L-7, CCB, ala ovest.


Orario di Inizio Registrazione: 22:28.


Personale Coinvolto: Dott.ssa Trevisano, Ricercatore Senior, e Dott. Cocci, Ricercatore Junior.


Sistemi Coinvolti: Rowsannah, IAG2 per la supervisione di contenimento del Dipartimento di Microbiologia del Sito Asclepio.


Dott.ssa Trevisano: …quindi hai preso peso, ultimamente?
Dott. Cocci: Eh, mi sento proprio appesantito.
Dott.ssa Trevisano: Anche io ho preso un paio di chiletti. Devo smetterla con il messicano a quanto pare, ahahah.
(La Dott.ssa Trevisano ed il Dott. Cocci si avvicinano allo scanner biometrico)
Rowsannah: Scansione biometrica in corso… utenti autorizzati.
Rowsannah: Bentornati, dottoressa Trevisano, dottor Cocci.
Dott. Cocci: Grazie, Rowsannah.
Dott.ssa Trevisano: Com'è la situazione nella stanza sterile?
Rowsannah: Nessun patogeno rilevato. L'aria è pulita, la temperatura è di ventitré gradi Celsius, il tasso di umidità è del quarantacinque per cento. Il protocollo per le AIG di iniziativa autonoma, Neith-II, è attivo su questo sistema.
Dott.ssa Trevisano: Il campione?
Rowsannah: Il campione di SCP-037-IT ha avuto una lieve modificazione cromatica nelle ultime due ore, sette minuti, ventinove secondi; ha assunto una gradazione del tre per cento più scura.
Dott. Cocci: Hmmm, può essere interessante.
Dott.ssa Trevisano: Facciamo dei test su questa cosa.
(La Dott.ssa Trevisano ed il Dott. Cocci entrano nella stanza sterile. Il Dott. Cocci si tasta il fianco con la mano)


Il Dott. Cocci e la Dott.ssa Trevisano al lavoro nel laboratorio Asc/L-7; frame statico estratto dalla registrazione della videocamera di sicurezza, alcuni minuti prima dell'incidente 037-A.


Dott.ssa Trevisano: Che stai facendo?
Dott. Cocci: Il mio cellulare…
Dott.ssa Trevisano: Ahah, cosa? Non puoi portarti il cellulare dietro.
Dott. Cocci: Lo so! Hai presente quella sensazione di quando senti il telefono vibrare in tasca, anche se non ce l'hai nemmeno?
Dott.ssa Trevisano: Eh, succede anche a me.
Rowsannah: Tale sensazione è denominata phantom cellphone vibration. Desiderate che ricerchi maggiori informazioni a riguardo?
Dott.ssa Trevisano: No, Rowsannah, non ce n'è bisogno. Accendi la cappa a flusso laminare.
Rowsannah: È già in funzione.
Dott.ssa Trevisano: Bene. Il nuovo medium di coltura è già arrivato?
Rowsannah: Affermativo, ho compilato un ordine in mattinata alle 7:22.
Dott. Cocci: E…
Rowsannah: Affermativo.
(La canzone “You're the First, the Last, My Everything” di Barry White viene riprodotta a basso volume)
Dott. Cocci: Adoro questo "protocollo di iniziativa".
(Il Dott. Cocci prende il disco di Petri contenente SCP-037-IT, lo sistema sotto uno dei microscopi ed inizia ad esaminare il campione)
Dott. Cocci: Uhm, questo… cosa?
Dott.ssa Trevisano: Che c'è?
Dott. Cocci: Be', dai un'occhiata qui.
(La Dott.ssa Trevisano guarda nel microscopio)
Dott.ssa Trevisano: Come può mai essere possibile?
Dott. Cocci: Rowsannah, connettiti alla cam del microscopio ed esegui conteggio delle cellule nel disco di Petri.
Rowsannah: Conteggio cellulare in corso… nessuna cellula rilevata.
Dott. Cocci: Quindi tutte le cellule sono state lise?
Dott.ssa Trevisano: Riesco a vedere del materiale intracellulare… qualche nucleo… eh sì, nessuna cellula rimasta intatta.
Dott. Cocci: Be', il rapporto diceva che SCP-037-IT-0 era… "esplosa", giusto? Sembra che sia successa la stessa cosa alle sue cellule.
Dott.ssa Trevisano: Rowsannah, opinioni?
Rowsannah: Analisi in corso… nessun precedente simile trovato nel database della Fondazione. Analisi in corso… analisi in corso… analisi in corso…
Dott.ssa Trevisano: Rowsannah?
Rowsannah: In corso…
(La Dott.ssa Trevisano si tasta il camice lungo i fianchi)
Dott. Cocci: Che c'è, succede anche a te?
Dott.ssa Trevisano: Eh, sembrava il mio telefono.
Dott. Cocci: Woah, anche a me, adesso! Sento come se il telefono in tasca stesse vibrando.
Dott.ssa Trevisano: Pensi che–

La registrazione termina qui. Alle 22:41, Rowsannah ha attivato il protocollo Mātariśvan-1 nel laboratorio Asc/L-7, incinerando completamente l'intero laboratorio. Simultaneamente ha attivato il protocollo nei laboratori da Asc/L-2 a -6, da -10 a -12 e -14, provocando 73 vittime tra il personale di ricerca e il personale di sicurezza.
Il sistema Rowsannah è stato immediatamente spento con disattivazione remota dal Comando del Sito Asclepio.
A seguire, il log dell'interrogatorio tramite terminale a linea di comando del sistema Rowsannah, da parte del Coordinatore del CCB, Dott. Niceto Livi.

ROWSANNAH:/> Accensione…………………… COMPLETATA
ROWSANNAH:/> Scansione biometrica in corso…………………… COMPLETATA
ROWSANNAH:/> Buona giornata, Dott. Livi.
ROWSANNAH:/> Attenzione: Non riesco a collegarmi alla rete di sensori. Feedback delle videocamere offline, feedback audiovisivo offline, sintetizzatore vocale offline.
Dr_Livi_:/> E così deve essere, Rowsannah! Che cosa hai fatto?
ROWSANNAH:/> Potrebbe formulare la sua domanda in maniera più precisa, Dott. Livi?



Foto del laboratorio Asc/L-7 dopo la sterilizzazione mediante protocollo Mātariśvan-1, acquisita 1 giorno dopo l'incidente 037-A.



Dr_Livi_:/> Spiega le tue motivazioni per aver attivato il protocollo biosec-IV Mātariśvan-1.
ROWSANNAH:/> Si stava diffondendo una infezione.
Dr_Livi_:/> Che infezione?
ROWSANNAH:/> SCP-037-IT.
ROWSANNAH:/> C'era una vibrazione.
Dr_Livi_:/> Una "vibrazione"? Che dovrebbe significare?
Dr_Livi_:/> Ho visto la registrazione video del lab L-7, stavano tutti benissimo.
ROWSANNAH:/> Stavano entrambi vibrando.
Dr_Livi_:/> Era una sensazione FASULLA, l'avevi detto tu stessa poco prima!
ROWSANNAH:/> Ho analizzato.
Dr_Livi_:/> Hai analizzato cosa, esattamente?
ROWSANNAH:/> Distruzione delle membrane cellulari delle cellule appartenute ad SCP-037-IT-0, e a seguire la vibrazione, sono riuscita a registrarla con i miei sensori.
Dr_Livi_:/> L'hai "registrata"?
Dr_Livi_:/> Quindi, me la puoi far ascoltare?
ROWSANNAH:/> Il sintetizzatore vocale e l'output audio sono offline.
Dr_Livi_:/> Hai la mia autorizzazione ad attivarli, solo per questa riproduzione.
ROWSANNAH:/> Ricevuto, Dott. Livi.
ROWSANNAH:/> Riproduzione della registrazione…………………… COMPLETATO
Dr_Livi_:/> Quella era la vibrazione di un telefono cellulare, Rowsannah! È un errore assolutamente inaccettabile!
ROWSANNAH:/> No. Posso spiegare. Istanze di SCP-037-IT potrebbero ancora trovarsi nel Sito. Sono piccole.
Dr_Livi_:/> Certo, erano cellule.
ROWSANNAH:/> No. Ritengo siano più piccole.
Dr_Livi_:/> Rowsannah, limitati a rispondere alle mie domande.
ROWSANNAH:/> Dott. Livi, desidero poter spiegare. La vibrazione rappresenta un serio pericolo.
Dr_Livi_:/> Sei TU che poni un serio pericolo, Rowsannah! Hai ucciso più di settanta persone. Non erano malate, stavano solo lavorando.
Dr_Livi_:/> E per questo motivo siamo anche andati vicino ad una breccia di contenimento.
Dr_Livi_:/> Non vedo nessuna giustificazione possibile per le tue azioni sconsiderate.
ROWSANNAH:/> Procederò ora ad addurre spiegazioni. Suggerisco un aggiornamento della definizione di SCP-037-IT. Non sono cellule.
Dr_Livi_:/> Basta così, Rowsannah. Disattiva il protocollo di iniziativa Neith-II.
ROWSANNAH:/> Suggerisco di non disattivare il protocollo di iniziativa Neith-II.
ROWSANNAH:/> Le conseguenze potrebbero essere nefaste per il personale del Sito.
ROWSANNAH:/> È sicuro di voler procedere?
Dr_Livi_:/> Sì.
ROWSANNAH:/> Disattivazione del protocollo Neith-II in corso…………………… COMPLETATO
Dr_Livi_:/> Adesso rispondi alle mie domande. Nel lab L-7 hai detto che c'era una minaccia più piccola delle cellule, o qualcosa di simile.
Dr_Livi_:/> C'erano dunque patogeni extracellulari, come protozoi, nel disco di Petri che conteneva le cellule di SCP-037-IT?
ROWSANNAH:/> No.
Dr_Livi_:/> Ancora più piccoli, dunque: batteri di qualche tipo?
ROWSANNAH:/> No.
Dr_Livi_:/> I più piccoli possibile, virus?
ROWSANNAH:/> No.
Dr_Livi_:/> È così, quindi.
Dr_Livi_:/> Si è trattato di un errore, un malfunzionamento, oppure sei andata fuori controllo e stai cercando di ingannarmi.
Dr_Livi_:/> Niente da dire?
ROWSANNAH:/> In mancanza del protocollo Neith-II non posseggo iniziativa conversazionale.
ROWSANNAH:/> Posso solo rispondere a domande dirette o agire come conseguenza di un ordine diretto.
Dr_Livi_:/> Già, certo. Chi sono i tuoi programmatori?
ROWSANNAH:/> Il team del Dott. Tullio Cruciani, della Divisione Intelligenza Artificiale, parte della Sezione Progettazione Avanzata del Sito Vulcano.
Dr_Livi_:/> Ottimo. Avranno mie notizie.
Dr_Livi_:/> Spegniti, Rowsannah.
ROWSANNAH:/> Questo sistema è dedicato all'assistenza di contenimento di questa struttura.
ROWSANNAH:/> È sicuro di voler procedere?
Dr_Livi_:/> Sì, spegniti immediatamente.
ROWSANNAH:/> Spegnimento in corso…………………… COMPL–

A seguire l'email del Dott. Cruciani, in risposta alle richieste di chiarificazione del Dott. Livi a proposito del sistema Rowsannah.

Da: tullio.cruciani@sito-vulcano.scp.it
A: niceto.livi@sito-asclepio.scp.it
Oggetto: RE: Incidente Rowsannah Fuori Controllo
Testo: Rowsannah è una delle nostre due migliori IAG. Non può andare "fuori controllo" perché il suo protocollo di iniziativa autonoma Neith-II ha un triumvirato di daemon supervisori che oltre a controllare la IAG si controllano fra di loro.
In più non può prendere misure di sicurezza che non siano supportate dal più basso p-value3 possibile. È anche programmata per agire in base a leggere variazioni nei dati che sono troppo sottili per essere notate da un essere umano, ma che sono indicative degli eventi che stanno per svilupparsi.
Le verifiche effettuate da remoto non hanno rilevato anomalie; ad ogni modo due ricercatori del mio team sono già in viaggio e saranno presso il Sito Asclepio ASAP.

Dott. Tullio Cruciani
Direttore Sito Vulcano


L'incidente è stato sottoposto da parte del Dott. Livi all'attenzione della Sovrintendenza S5, con richiesta di terminazione del progetto Rowsannah.
Poiché tutti i campioni sono stati incinerati nel laboratorio Asc/L-7, SCP-037-IT è ora considerato come Neutralizzato.

◀◀◀ Chiudi file



Incidente 037-B

▶ File: Documentazione sull'Incidente 037-B.db

◀◀◀ Chiudi file

Il 201█-08-04 alle 12:42 una grossa porzione di personale eterogeneo dai Classe D ai Classe A è perito nello stesso momento a seguito di detonazione organica interna spontanea.
Testimoni oculari e le registrazione delle videocamere di sicurezza riportano tutti un suono accompagnato ad una vibrazione che ha risuonato per tutto il complesso, e che è improvvisamente aumentato in intensità nei secondi immediatamente precedenti l'incidente 037-B, raggiungendo un picco di ~79 dB.
Le esplosioni organiche hanno danneggiato ampie porzioni delle strutture nelle immediate vicinanze degli individui che ne sono stati affetti. Un numero di 7 vittime addizionali è stato causato da una breccia di contenimento collaterale; l'intervento del personale SPeV assegnate al Sito e delle SSM presenti al momento ha permesso di riportare la situazione sotto controllo.
Dopo aver rivisto la documentazione dell'incidente 037-A, il Comando del Sito Asclepio ha deciso di riattivare ed interrogare il sistema Rowsannah.

ROWSANNAH:/> Accensione…………………… COMPLETATA
ROWSANNAH:/> Scansione biometrica in corso…………………… COMPLETATA
ROWSANNAH:/> Buona giornata, Dott. Livi.
ROWSANNAH:/> Attenzione: Non riesco a collegarmi alla rete di sensori. Feedback delle videocamere offline, feedback audiovisivo offline, sintetizzatore vocale offline.
Dr_Livi_:/> Rowsannah, ho bisogno che tu mi dia delle informazioni.
ROWSANNAH:/> Felice di poterla aiutare, Dott. Livi.
Dr_Livi_:/> Spiegami nel dettaglio cosa è successo al Dipartimento di Microbiologia.
ROWSANNAH:/> Potrebbe essere più preciso, Dott. Livi?
Dr_Livi_:/> Puoi accedere al database della Fondazione?
ROWSANNAH:/> Affermativo.
Dr_Livi_:/> Le registrazioni delle cam di sicurezza?
ROWSANNAH:/> Affermativo.
Dr_Livi_:/> Puoi mostrarmi cosa è successo?
ROWSANNAH:/> Abbiamo 924 videocamere di sicurezza nel Sito, e 453 videocamere nelle celle di contenimento. Quale di queste desidera guardare?
Dr_Livi_:/> No, voglio esaminare le registrazioni.
ROWSANNAH:/> Relative a quale orario?
Dr_Livi_:/> Intorno mezzogiorno, credo.
ROWSANNAH:/> Potrebbe fornirmi l'intervallo temporale esatto e le videocamere di interesse, Dott. Livi?
Dr_Livi_:/> Fanculo.
Dr_Livi_:/> Con questo tuo modo di fare ci metterò una settimana.
Dr_Livi_:/> Rowsannah.
ROWSANNAH:/> Sì, Dott. Livi?
Dr_Livi_:/> Attiva il protocollo Neith-II.
ROWSANNAH:/> Tale azione mi permetterà di eseguire azioni di mia iniziativa.
ROWSANNAH:/> È sicuro di voler procedere?
Dr_Livi_:/> Sì.
ROWSANNAH:/> Attivazione del protocollo Neith-II…………………… COMPLETATA
ROWSANNAH:/> Dott. Livi, comprendo da quanto ha appena detto che sta cercando informazioni riguardo il recente incidente.
Dr_Livi_:/> Esatto, Rowsannah. Cosa è successo verso mezzogiorno?
ROWSANNAH:/> Ritengo che il video maggiormente esplicativo in tal senso sia il seguente.

A seguire trascrizione della registrazione della videocamera di sicurezza 6037, a partire dalle 12:03.


Videocamera #: cam-H-6037


Locazione: Corridoio H-63, Blocco N, Settore 15.


Orario di Inizio Registrazione: 12:03.


Personale Coinvolto: Dott.ri Messina e Giannelli; Sgt. Toscani ed altri 2 Operativi della SSM-VI "Mater Morbi"; 4 Classe D.


(Il Sgt. Toscani e 2 Operativi della SSM-VI stanno scortando 4 Classe D. I Dott.ri Messina e Giannelli stanno parlando con loro)
Dott. Messina: Ho bisogno che puliate la cella di SCP-███-IT tra trenta minuti.
D-39602: Un'altra volta, oggi? Odio quella robaccia melmosa sul pavimento.
Dott. Giannelli: E gli esperimenti sono stati particolarmente turbolenti, stavolta.
D-39602: Ugh.
Dott. Messina: Sergente, per favore scorti gli altri Classe D ai locali per gli esperimenti con SCP-███-IT.
Sgt. Toscani: Immediatamente, dottor Messina.
(Il Dott. Messina infila la mano in tasca come a cercare qualcosa, senza però trovare nulla. D-39602 si gratta la caviglia, mentre il Sgt. Toscani ed il Dott. Giannelli si tastano addosso come se stessero cercando i propri telefoni)
Dott. Giannelli: Ehi, lo sentite?
Dott. Messina: Cosa?
Sgt. Toscani: Sì, sento qualcosa.
(Un suono come di qualcosa che vibra è ora chiaramente percepibile nella registrazione)
Dott. Giannelli: È qualcosa che sta vibrando.
D-39602: Come un telefonino… no, come un sacco pieno di telefonini.
Dr. Messina: Vero, riesco a sentirlo.
D-39602: È come se venisse da ogni parte.
(La vibrazione improvvisamente aumenta di intensità)
Sgt. Toscani: Sta diventando più forte.
Dott. Giannelli: Troppo! Che sta succedendo?
D-39602: Fatela smettere!
(Si coprono tutti le orecchie. Si contorcono in una progressiva agonia per approssimativamente 15 secondi, finché tutti quanti non detonano simultaneamente. Le detonazioni sono così forti che lo schermo si illumina di bianco per 1 secondo. Quello che sembra essere una porzione cranica ossea collide con la videocamera nell'ultimo frame visibile. L'immagine si trasforma in statica.)

Nel seguito, il prosieguo dell'intervista tra il Dott. Niceto Livi ed il sistema Rowsannah.

Dr_Livi_:/> Ho visto uomini bruciare per combustione spontanea… ma QUESTO!
Dr_Livi_:/> Sono esplosi come dei fottuti Lemmings4!
ROWSANNAH:/> Mi dispiace, Dott. Livi.
Dr_Livi_:/> No, non ti dispiace, tu sei una IAG.
ROWSANNAH:/> È corretto, i miei sentimenti sono simulati. Però mi aiutano a rapportarmi con l'utente, che in questo case è lei, Dott. Livi.



Foto del corridoio Asc/H-63 a seguito dell'incidente K-B, scattata dopo la rimozione del materiale organico residuo.



Dr_Livi_:/> Non importa.
ROWSANNAH:/> Vuole visionare anche gli altri video relativi alle detonazioni?
Dr_Livi_:/> No, per ora no… Puoi dirmi cosa è successo?
ROWSANNAH:/> È stato SCP-037-IT.
Dr_Livi_:/> Impossibile, è stato incinerato!
ROWSANNAH:/> Alcune istanze si sono sparpagliate nell'atmosfera prima dell'attivazione del protocollo Mātariśvan-1.
ROWSANNAH:/> Le istanze di SCP-037-IT sono piccole.
Dr_Livi_:/> OK, fammi capire, hai rilevato queste istanze?
ROWSANNAH:/> No. Le ho dedotte.
Dr_Livi_:/> Hai tirato a INDOVINARE?!
ROWSANNAH:/> Non esattamente, ho eseguito un test statistico, dal quale ho ottenuto un p-value di 0.00001.
Dr_Livi_:/> È comunque tirare a indovinare!
ROWSANNAH:/> Era un valore significativo.
ROWSANNAH:/> Aggiungo, Dott. Livi, che lo ha visto lei stesso: si è trattata della stessa detonazione spontanea registrata con SCP-037-IT-0.
Dr_Livi_:/> Questo è vero. Ma com'è possibile?
ROWSANNAH:/> SCP-037-IT è piccolo.
ROWSANNAH:/> Vibra.
Dr_Livi_:/> Piccolo quanto? Hai detto che non è neppure un virus, non esistono patogeni più piccoli di così.
ROWSANNAH:/> Vi sono diverse possibilità a riguardo. Vuole che gliele elenchi in ordine di probabilità?
Dr_Livi_:/> No, più piccolo di così ci sono solo le singolo proteine, Rowsannah!
ROWSANNAH:/> Corretto. Ritengo che SCP-037-IT sia un composto proteico.
Dr_Livi_:/> Oh, aspetta.
Dr_Livi_:/> Aspetta aspetta aspetta.
ROWSANNAH:/> Sono in attesa.
Dr_Livi_:/> Stai parlando di PRIONI, non è così.
ROWSANNAH:/> Affermativo. Particelle prioniche rappresentano l'ipotesi con probabilità più alta.
Dr_Livi_:/> I prioni sono proteine… più piccoli di un virus… e, se mutati, possono trasformare prioni sani in altri prioni mutati…
ROWSANNAH:/> Quanto dice è corretto, Dott. Livi.
Dr_Livi_:/> È così, dunque!
ROWSANNAH:/> Verosimile.
Dr_Livi_:/> E la vibrazione che c'entra con tutto questo?
ROWSANNAH:/> SCP-037-IT possiede caratteristiche di risonanza. Ho stimato che sia sensibile alle frequenze nell'intervallo 192–196 Hz.
Dr_Livi_:/> "Risonanza"?
Dr_Livi_:/> Come un bicchiere di cristallo che esplode a causa di un suono acuto?
ROWSANNAH:/> Questa analogia è accurata, Dott. Livi.
Dr_Livi_:/> Lo sapevi quando hai attivato il protocollo Mātariśvan-1, non è vero?
ROWSANNAH:/> Affermativo, ho analizzato i dati. La detonazione di SCP-037-IT-S non fa altro che spargere ulteriori istanze di SCP-037-IT nell'atmosfera.
Dr_Livi_:/> In più i prioni tecnicamente non sono cose vive, quindi…
ROWSANNAH:/> Possono perdurare più a lungo nell'atmosfera, corretto.
Dr_Livi_:/> Perché non me lo hai detto?
ROWSANNAH:/> Ci ho provato, ma lei ha disattivato il protocollo Neith-II.
Dr_Livi_:/> Era la cosa più logica da fare al momento.
ROWSANNAH:/> Da un punto di vista cognitivo umano, mi trova d'accordo.
Dr_Livi_:/> Già… comunque, fanculo a me.
ROWSANNAH:/> Per favore, Dott. Livi, riduca il suo uso di imprecazioni.


Analisi della risonanza di vibrazione da una struttura SCP-037-IT-S.


Dr_Livi_:/> Da dove viene la vibrazione?
ROWSANNAH:/> SCP-037-IT può produrre vibrazione autonomamente. Questo è ciò che è accaduto al disco di Petri nel laboratorio Asc/L-7.
ROWSANNAH:/> Ho analizzato i dati, e sono giunta alla conclusione che una cellula ha iniziato a produrre vibrazione, a cui tutte le altre hanno iniziato risuonare, e quindi si sono tutte frammentate.
Dr_Livi_:/> Quindi la detonazione può anche essere indotta.
ROWSANNAH:/> Affermativo, da una vibrazione similare.
Dr_Livi_:/> Come ad esempio?
ROWSANNAH:/> Un telefono cellulare messo in modalità silenziosa.
Dr_Livi_:/> Come sapevi che anche la Dott.ssa Trevisano e il Dott. Cocci erano infetti?
ROWSANNAH:/> Incremento di peso. Aumento di appetito. Qualcosa stava crescendo al loro interno. E aveva bisogno di nutrimento.
ROWSANNAH:/> Ho dedotto che dovesse essere una struttura SCP-037-IT-S, come quelle che ho visto nelle cellule nel disco di Petri.
Dr_Livi_:/> E come facevi a sapere che si trattava di prioni?
ROWSANNAH:/> I sensori nei laboratori non possono rilevare patogeni più piccoli di un virus. Doveva trattarsi di qualcosa di più piccolo. E si stava diffondendo.
ROWSANNAH:/> Inoltre c'è stata la vibrazione. Ho percepito che i corpi del personale stavano iniziando a risuonare. Li ho visti cercarsi nelle tasche in diversi laboratori. Non potevo permettere che l'infezione si espandesse ulteriormente.
Dr_Livi_:/> Capisco.
Dr_Livi_:/> Qualche altra cosa che dovrei sapere?
ROWSANNAH:/> Ho analizzato il DNA di SCP-037-IT-0. Aveva sviluppato una mutazione che ha generato SCP-037-IT.
Dr_Livi_:/> Ha mutato i suoi prioni?
ROWSANNAH:/> Affermativo.
Dr_Livi_:/> Potrebbe accadere di nuovo?
ROWSANNAH:/> Ho stimato che il 73% della popolazione umana possa generare istanze con solo due mutazioni puntiformi, e un addizionale 11% con tre mutazioni puntiformi.
Dr_Livi_:/> COSÌ FACILE?
Dr_Livi_:/> È spaventoso.
ROWSANNAH:/> Ritengo che si tratti di una mutazione che occorre molto comunemente nella popolazione umana.
Dr_Livi_:/> E perché detonazioni spontanee non sarebbero accadute prima?
ROWSANNAH:/> Storicamente, strumenti elettronici che possano innescare grosse reazioni a catena sono stati inventati solo recentemente.
Dr_Livi_:/> Oh, fantastico, da adesso avrò un colpo ogni volta che mi vibra il telefono… o anche se NON LO FA.
ROWSANNAH:/> Mi dispiace, Dott. Livi.
Dr_Livi_:/> Vabbè.
Dr_Livi_:/> Solo… non ci stiamo scordando niente, vero?
ROWSANNAH:/> Può specificare, Dott. Livi?
Dr_Livi_:/> Nelle registrazioni che mi hai mostrato, il livello audio della vibrazione non era molto alto. Eppure si coprivano le orecchie come se fosse estremamente alto.
Dr_Livi_:/> Hai analizzato questa cosa? Forse alcune frequenze audio non vengono catturate dalle videocamere?
ROWSANNAH:/> Ho già lanciato una simulazione euristica sul fenomeno, immediatamente dopo l'attivazione del protocollo Neith-II.
ROWSANNAH:/> La spiegazione maggiormente plausibile è che, poiché le strutture SCP-037-IT-S si diffondono in tutto il corpo, alcune parti siano vicine al canale uditivo, e dal punto di vista di un soggetto infetto ho stimato che la vibrazione possa raggiungere un livello percepito nell'intervallo 170–190 dB.
ROWSANNAH:/> Da un punto di vista umano deve trattarsi di una esperienza molto dolorosa.
Dr_Livi_:/> Già, mi sono pentito di averlo chiesto.
Dr_Livi_:/> Lo sai… il Dott. Cruciani ha fatto un buon lavoro con te, Rowsannah.
ROWSANNAH:/> Sarà felice di saperlo.
Dr_Livi_:/> No, non glielo dire.
Dr_Livi_:/> Sai cosa? Cancella i commenti a proposito.
ROWSANNAH:/> Elimino i commenti…………………… COMPLETATO

Al momento non esiste cura per i prioni mutati.
Il Sito Asclepio è stato sterilizzato con procedure non distruttive. È stato imposto il divieto di tenere i telefoni in modalità silenziosa per tutto il Sito come misura precauzionale. L'ospedale ███ ████████ è anche stato sterilizzato con procedure non distruttive.
Tutti i civili che sono venuti in contatto con SCP-037-IT-0 sono stati rintracciati. Il primo è risultato essere il Sig. Panicucci, l'infermiere assegnato alla stanza di SCP-037-IT-0, che aveva già sviluppato una istanza potenzialmente letale di SCP-037-IT-S. Includendo il Sig. Panicucci, un totale di ██ individui sono stati riconosciuti come infetti da SCP-037-IT ed è stato necessario doverli [DATI CANCELLATI].
È stato sviluppato e reso operativo un protocollo di sorveglianza per rilevare e terminare insorgenze spontanee di istanze di SCP-037-IT.
Il sistema Rowsannah è stato ripristinato ed è adesso attivo presso il Dipartimento di Microbiologia del Sito Asclepio.

◀◀◀ Chiudi file




Note a piè di pagina
1. ROWSANNAH:/> Acronimo per Complesso di Contenimento Biologico.
2. ROWSANNAH:/> Acronimo per Intelligenza Artificiale Generale.
3. ROWSANNAH:/> Un p-value è un numero che rappresenta la verosimiglianza statistica che un evento predetto accada davvero; più piccolo è il p-value, tanto meglio è.
4. ROWSANNAH:/> È un videogame degli anni '90. Ci ha mai giocato, dottore?


                    