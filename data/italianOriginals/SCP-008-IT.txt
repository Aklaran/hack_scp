
                        

voto: +6+–x


SCP-008-IT


Elemento #: SCP-008-IT
Classe dell'Oggetto: Safe
Procedure Speciali di Contenimento: L'accesso a SCP-008-IT deve essere impedito da una continua sorveglianza del suo perimetro. Tutte le imposte e le entrate devono essere bloccate. Chiunque venga scoperto all'interno di SCP-008-IT dovrà essere immediatamente rimosso con la forza e soggetto a test clinici.
Descrizione: SCP-008-IT è un edifico situato due chilometri a sud di ███████, nella ███████ orientale, in una zona relativamente poco popolata. La struttura versa in condizioni di abbandono e alcune zone di esso mostrano i segni di un incendio.
L'interno di SCP-008-IT appare come un normale interno di un albergo, con una hall, una reception e diverse stanze, situate tutte al secondo piano. Esattamente come l'esterno, anche l'interno presenta gli stessi segni di degrado. Tuttavia, dopo un periodo di tempo che varia dai 2 ai ██ minuti, un soggetto all'interno di SCP-008-IT avrà delle allucinazioni e percepirà l'ambiente intorno a sé in modo differente. Gli interni infatti non mostreranno segni di degrado e sarà inoltre possibile vedere delle persone, membri del personale e clienti, muoversi liberamente, svolgendo normali azioni, come chiacchierare, trascinare valigie ed entrare e uscire dalle proprie stanze. Qualsiasi tentativo di interagire con queste persone non avrà nessun effetto.
Dopo circa 3 minuti dall'inizio dell'allucinazione, le visioni mostreranno l'albergo vittima di violente scosse, simile a un terremoto; la gente inizierà a cadere per terra e a fuggire nel panico. Sarà a questo punto che la sequenza ricomincerà dall'esatto punto in cui era cominciata, riproducendosi in un loop.
Permanere all'interno di SCP-008-IT per più di ██ minuti dall'inizio delle allucinazioni provocherà una serie di sintomi, quali:

emicrania
nausea
convulsioni

Prolungare la permanenza condurrà alla morte del soggetto per aneurisma cerebrale.
Addendum 1: In data ██/██/████ è stato condotto un test per accertare se l'effetto di SCP-008-IT apparisse anche su apparecchiature elettroniche. Un drone comandato a distanza munito di telecamera è stato introdotto all'interno di SCP-008-IT. Dopo ██ minuti e nessun cambiamento evidente, il test è stato concluso con esito negativo.
Addendum 2: In data ██/██/████ è stato condotto un test per accertare se l'effetto di SCP-008-IT si manifestasse anche sugli animali. È stato introdotto all'interno di SCP-008-IT un cane meticcio di 2 anni d'età (da qui in poi definito D-008), usando del pollo come esca. Dopo █ minuti di comportamento relativamente calmo, D-008 inizia visibilmente a innervosirsi e ad abbaiare. Dopo ██ minuti D-008 ritorna a uno stato di calma, per poi avere delle convulsioni. ██ minuti dopo l'inizio del test i segni vitali di D-008 sono assenti. La successiva autopsia rileva che la morte è stata causata da un aneurisma cerebrale.

                    