
                        

rating: +21+–x


ภาพถ่ายของ SCP-072-TH ซึ่งโดรนได้ถ่ายไว้ก่อนหน้าเหตุการณ์ 072-TH-B


วัตถุ# SCP-072-TH
ระดับวัตถุ: Safe
มาตรการกักกันพิเศษ: เนื่องจากว่ายังไม่สามารถทำการเคลื่อนย้าย SCP-072-TH ออกมาทำการกักกันในอาคารของสถาบันได้ ในขณะนี้การกักกันจึงเน้นไปที่การทำการโดดเดี่ยวเกาะ███████ โดยได้ทำการตั้งศูนย์หน้าด่าน 72-TH บนเกาะซึ่งอยู่ใกล้เคียงกันแล้ว ให้พนักงานรักษาความปลอดภัยทำการลาดตะเวนเพื่อกันพลเรือนออกไปจากพื้นที่ 2 กิโลเมตรโดยรอบของเกาะ และที่ศูนย์หน้าด่าน 72-TH นั้นจะต้องมีเจ้าหน้าที่ติดอาวุธหนักประจำการอย่างน้อยหนึ่งหน่วยเป็นแนวป้องกันเผื่อการโจมตีจาก SCP-072-TH อยู่ตลอดเวลา ได้ทำการติดตั้งเซนเซอร์จับแรงสั่นสะเทือนไว้ในน้ำโดยรอบเกาะแล้ว การเข้าใกล้เกาะในระยะ 100 เมตรนั้นจะต้องได้รับอนุญาตเป็นลายลักษณ์อักษรจากผู้ดูแลโครงการก่อน
รายละเอียด: SCP-072-TH เป็นกลุ่มของชุดเกราะอัศวินแบบเต็มตัวซึ่งลักษณะภายนอกนั้นสอดคล้องกับชุดเกราะที่ใช้งานในยุโรปช่วงคริสต์ศตวรรษที่ 13 การนำตัวอย่าง SCP-072-TH มาตรวจสอบทางกายภาพนั้นยังไม่สามารถกระทำได้เนื่องจากพฤติกรรมก้าวร้าวของวัตถุและยังไม่สามารถหาวิธีการทำให้ตัวอย่างสงบได้ SCP-072-TH นั้นสามารถเคลื่อนไหวได้ด้วยตนเองแม้จะมองเห็นว่าภายในชุดเกราะนั้นว่างเปล่าและจนถึงบัดนี้ก็มีพฤติกรรมคุกคามต่อมนุษย์ทั้งหมด การเคลื่อนไหวของ SCP-072-TH นั้นยังนับว่าคล่องแคล่วและเร็วกว่าที่ควรเป็นมาก พอๆกับมนุษย์ซึ่งมีรูปร่างไล่เลี่ยกันที่ฝึกฝนกิจกรรมกรีฑาอย่างสม่ำเสมอ และยังมีพละกำลังในระดับที่สูงกว่ามนุษย์มาก ทั้งนี้ได้พบว่า SCP-072-TH นั้นมีความทนทานสูงกว่าชุดเกราะแบบเดียวกันซึ่งไม่มีความผิดปกติมาก แม้ว่าอาวุธระเบิดและการทุบด้วยวัตถุหนักจะทำให้วัตถุผิดรูปได้อย่างมากและอาวุธปืนก็สามารถเจาะทะลุเกราะของ SCP-072-TH ได้ แต่จนถึงในขณะนี้ก็ยังไม่สามารถทำให้ชิ้นส่วนของ SCP-072-TH เสียหายจนแยกออกมาจาก SCP-072-TH ได้เลย และความเสียหายดังกล่าวก็ไม่มีผลต่อสมรรถนะในการเคลื่อนไหวของ SCP-072-TH แต่อย่างใด ทั้งนี้ดูเหมือนว่า SCP-072-TH จะเป็นตัวตนจำเพาะซึ่งในขณะนี้ยังไม่ทราบจำนวนที่แน่ชัดแต่เชื่อได้ว่ามีอยู่อย่างน้อย 40 ตัวขึ้นไป ในเบื้องต้นนั้นเชื่อว่า SCP-072-TH สามารถซ่อมแซมความเสียหายของตนเองได้ แต่จากการติดตามการเคลื่อนไหวด้วยเครื่องติดตามนั้นทำให้เชื่อไ้ด้ว่าพวกมันน่าจะมีชุดเกราะสำรองเก็บไว้ภายในปราสาทเสียมากกว่า โดยลักษณะผิดปกติซึ่งทำให้ SCP-072-TH เคลื่อนไหวได้นั้นสามารถจะย้ายจากชุดเกราะเดิมที่ได้รับความเสียหายไปยังชุดใหม่ได้ ในขณะนี้ยังไม่ทราบว่าเกิดอะไรขึ้นกับชุดเกราะที่ถูกเปลี่ยนไปนั้น
SCP-072-TH นั้นสามารถส่งเสียงพูดเป็นภาษาซึ่งยังไม่สามารถระบุได้ ในขณะนี้การพยายามสื่อสารกับพวกมันทั้งหมดประสบความล้มเหลว น่าสังเกตว่า SCP-072-TH นั้นสามารถประสานงานกันได้แต่ก็ไม่เคยพบว่าพวกมันใช้เสียงในการสื่อสารกัน จึงมีสมมติฐานว่าพวกมันอาจเป็นสิ่งไม่มีสำนึกและเสียงดังกล่าวก็เป็นเหมือนข้อความอัตโนมัติเตือนผู้บุกรุกเท่านั้น SCP-072-TH นั้นมีความสามารถในการต่อสู้ที่เทียบได้กับทหารซึ่งได้รับการฝึกมาแล้วและรู้จักใช้ยุทธศาสตร์ในการต่อสู้รวมถึงใช้กับดัก ซุ่มโจมตี และการต่อสู้แบบกองโจรตามสภาพภูมิศาสตร์ ในระยะแรกนั้นพบว่า SCP-072-TH ใช้ดาบเป็นอาวุธเท่านั้น แต่หลังจากเหตุการณ์ 072-TH-ฺB แล้วก็พบว่าพวกมันเริ่มใช้อาวุธที่หลากหลายมากขึ้น โดยทั้งหมดเป็นอาวุธที่พบได้ทั่วไปในยุโรปสมัยกลาง อาวุธของ SCP-072-TH นั้นก็มีความแข็งที่ผิดปกติคล้ายกับชุดเกราะเอง ก่อนหน้าเหตุการณ์ 072-TH-ฺB นั้นสามารถใช้โดรนอากาศยานทำการสำรวจได้ในระดับหนึ่ง โดย SCP-072-TH จะไม่สนใจโดรนเว้นเสียแต่จะเข้าไปในตัวปราสาทซึ่งมันจะไล่ออกมา จึงสามารถทำการสำรวจพื้นที่บนเกาะรวมถึงภายในกำแพงชั้นนอกของปราสาทได้ แตหลังเหตุการณ์ 072-TH-B มาแล้วพวกมันก็เริ่มทำการโจมตีโดรนทันทีที่พบและทำลายเครื่องมือสังเกตการระยะไกลทิ้งทั้งหมด จนถึงขณะนี้ยังไม่เคยพบว่า SCP-072-TH นั้นออกมานอกพื้นที่ของเกาะลงไปในน้ำ แม้จะเคยพบพวกมันลาดตะเวนหรือเฝ้ายามใกล้กับชายทะเลก็ตาม
การค้นพบ: SCP-072-TH ถูกค้นพบครั้งแรกในปราสาท██████████████ ซึ่งเป็นสถานที่ท่องเที่ยวบนเกาะ███████ หลังจากที่มีแจ้งตำรวจว่ามีนักท่องเที่ยวหายตัวไประหว่างการเที่ยวชมปราสาท เจ้าหน้าที่ท้องถิ่นจึงได้ทำการตรวจค้นภายในปราสาทและได้พบทางเดินลับซึ่งไม่มีใครรู้มาก่อน แต่หลังจากนั้นก็ถูก SCP-072-TH ทำร้ายทำให้มีพนักงานดูแลและเจ้าหน้าที่ตำรวจเสียชีวิตไปรวม █ คน เจ้าหน้าที่แฝงตัวภายในสำนักงานตำรวจได้ติดต่อมายังสถาบันหลังจากที่ทราบรายงานของตำรวจว่าถูกชุดเกราะที่ว่างเปล่าทำร้าย เมื่อทีมงานของสถาบันได้เข้าไปตรวจสอบปราสาทและยืนยันถึงความผิดปกติได้แล้ว สถาบันจึงได้ประสานงานกับรัฐบาลประกาศให้เกาะ██████████████เป็นสถานที่อันตรายและกันจากสาธารณชนโดยใช้เรื่องกลบเกลื่อนว่าโครงสร้างชั้นหินบาดาลของเกาะไม่มั่นคงจนอาจถล่มได้และพบก๊าซพิษรั่วไหลจากชั้นใต้ดิน บุคคลที่พบเห็นเหตุการณ์ก่อนหน้านั้นถูกลบความทรงจำแล้ว ส่วนผู้ที่เสียชีวิตและสาปสูญไปก่อนหน้านี้นั้นได้กลบเกลื่อนว่าถูกก๊าซทำให้เกิดอาการประสาทหลอนและฆ่ากันเอง
จากบันทึกประวัติศาสตร์ของเกาะ███████นั้น ที่นี่เคยถูกใช้เป็นที่เนรเทศบุคคลสำคัญซึ่งรวมถึงผู้ที่ถูกกล่าวหาว่ามีพฤติกรรมด้านไสยศาสตร์ในสมัยกลางก่อนจะถูกทิ้งร้างไปและได้รับการบูรณะเป็นแหล่งท่องเที่ยวก่อนหน้าจะเกิดเหตุผิดปกติได้ไม่ถึงหนึ่งปี ก่อนหน้านี้ไม่เคยมีรายงานเหตุการณ์ผิดปกติใดๆ
เหตุการณ์ 072-TH-B
ในวันที่██/██/████ หลังจากที่ประสพความสำเร็จในการใช้เครื่องติดตามกับ SCP-072-TH ทำให้ระบุจุดที่คาดว่าน่าจะเป็นแหล่งเก็บชุดเกราะสำรองภายในปราสาทได้ เจ้าหน้าที่███████ก็ได้นำทีม MTF-ค "ดอนกิโฆเต" เข้าสำรวจปราสาท██████████████โดยใช้วิธีโรยตัวจากเฮลิคอปเตอร์หาทางเข้าไปในปราสาทจากทางอากาศ แต่ระหว่างที่เข้าไปใกล้ตัวปราสาทนั้น เฮลิคอปเตอร์ของสถาบันก็ถูก SCP-072-TH โจมตีโดยใช้หน้าไม้ขนาดใหญ่จนตก1 ในภายหลังนั้นสามารถช่วยเหลือทีม MTF-ค มาได้สามคนซึ่งให้การว่าคนอื่นๆรวมถึงเจ้าหน้าที่███████นั้นเสียชีวิตจากที่เฮลิคอปเตอร์ตกหรือไม่ก็ถูก SCP-072-TH ฆ่าตายหมดแล้ว2 ในขณะที่หนีออกมานั้น เรือช่วยหลือของสถาบันถูกยิงด้วยหน้าไม้จำนวนหนึ่ง เมื่อนำตัวอย่างศรหน้าไม้เหล่านั้นไปตรวจสอบก็พบว่ามันทำจากเหล็กกล้าธรรมดาซึ่งไม่สอดคล้องกับความเสียหายที่เกิดขึ้นต่อเรือ ในขณะนี้มีสมมติฐานว่าคุณสมบัติผิดปกติของ SCP-072-TH อาจจะมีผลเฉพาะในพื้นที่ของเกาะ███████ หรือหมดสภาพไปเมื่อออกห่างจากตัว SCP-072-TH ได้ระยะหนึ่ง ขณะนี้รายงานฉบับสมบูรณ์ของเหตุการณ์ 072-TH-B ยังอยู่ระหว่างการประมวลผลและคัดกรองข้อมูล
อนึ่ง จากการตรวจสอบทางภาคอากาศหลังจากนั้นได้พบว่าซากของเฮลิคอปเตอร์ได้หายไปแล้วแม้จะยังสามารถมองเห็นร่องรอยความเสียหายที่เกิดจากการตกได้ ในขณะนี้พิจารณาถึงโอกาสที่ SCP-072-TH จะใช้งานเครื่องจักรสงครามหรือเดินอออกมานอกเกาะทางใต้น้ำแล้ว ทั้งนี้ได้ทำการปรับมาตรการกักกันแล้วและกำลังพิจารณาการปรับระดับวัตถุ

Footnotes
1. เป็นครั้งแรกที่พบว่า SCP-072-TH ใช้อาวุธอื่นในการต่อสู้นอกจากดาบและหลังจากนั้นมาก็พบกรณีที่ SCP-072-TH ใช้อาวุธอื่นๆอย่างเช่น หอก ขวานยาว หรือลูกตุ้มด้วย
2. น่าสังเกตว่าเจ้าหน้าที่นายหนึ่งระบุว่า SCP-072-TH นั้นฆ่าเจ้าหน้าที่███████โดยการจับตัวไว้ในท่าอาร์เจนไตน์แบ็คเบรคเกอร์แล้วดึงจนหลังหัก ซึ่งจนถึงทุกวันนี้ก็เป็นกรณีเดียวที่พบว่า SCP-072-TH ใช้การต่อสู้ด้วยมือเปล่า


                    