
                        

voto: +18+–x
Elemento #: SCP-003-IT
Classe dell'Oggetto: Euclid
Procedure Speciali di Contenimento: A causa della sua natura, SCP-003-IT deve essere contenuto nel suo luogo d'origine. Un perimetro di 10 x 10 metri è stato istituito intorno al suddetto luogo e l'accesso è autorizzato solo al personale di Classe D. Un numero minimo di tre guardie armate deve regolarmente sostare in prossimità del perimetro.

+ Revisione 3-A

- Chiudi

Essendo possibile l'esistenza di istanze multiple di SCP-003-IT, in caso ne venisse individuata una la SSM-IX "Machinamenta" ha il compito di intervenire e mettere in sicurezza l'area interessata.



Descrizione: SCP-003-IT è un globo luminoso avente un diametro di venti centimetri, roteante intorno al proprio asse. Non è stato possibile rivelare di quale materiale sia composto. SCP-003-IT si manifesta all'interno di un negozio di elettronica situato a ██████, in provincia di ████████, levitando all'altezza di circa 160 centimetri. L'oggetto compare sempre nello stesso punto, ovvero vicino una vetrina contenente computer portatili situata in fondo al negozio. Le sue manifestazioni sono state osservate e possiedono una ciclicità precisa:

l'oggetto appare e resta visibile per 30 minuti, per poi scomparire per i successivi 20 minuti;
trascorso questo periodo di tempo, l'oggetto ricompare per altri 30 minuti, ricominciando il ciclo. Non è stata mai notata nessuna variazione in questa sequenza. Vedi Addendum 003-3.

L'oggetto non produce nessun effetto fino a quando qualcosa non viene in contatto con esso. Quando questo avviene, viene generato un forte lampo di luce. A questo punto, sia il globo che l'oggetto con cui è venuto a contatto saranno spariti. SCP-003-IT ricomparirà regolarmente 20 minuti dopo, mentre sarà impossibile recuperare l'oggetto. Dopo il test A-003, si è scoperto che gli oggetti scomparsi ricompaiono in un luogo non meglio identificato, completamente avvolto dall'oscurità, ma per motivi sconosciuti qualunque dispositivo di registrazione video smette di funzionare dopo un breve periodo di tempo.
Qualsiasi tentativo di spostare SCP-003-IT si è concluso con [DATI CANCELLATI].
SCP-003-IT è stato scoperto il ██/██/20██, quando l'oggetto si è manifestato per la prima volta, facendo fuggire nel panico il proprietario del negozio e attirando l'attenzione dell'agente ███████, che si trovava nelle vicinanze. Al proprietario e a tutti i testimoni è stato somministrato un amnestico di Classe-A e il negozio è stato acquistato dalla Fondazione.
Addendum 003-1:
Test A-003

<Inizio Log>
D-003 è un maschio caucasico di 27 anni, ex-spacciatore, condizione mentale stabile. Indossa un elmetto con una telecamera e un microfono. SCP-003-IT si trova di fronte a lui.
Dr. █████: Ok, sei pronto per andare avanti?
D-003: Sì, sì. Posso ammettere che mi sto un po' cagando addosso? Come fa 'sta sfera a stare in aria?
Dr. █████: Non hai di che aver paura, sei in collegamento con noi. Adesso procedi.
D-003 tocca SCP-003-IT e, come previsto, viene sprigionato un forte lampo di luce. Agenti appostati fuori dal negozio confermano che sia SCP-003-IT che D-003 sono scomparsi. Le riprese della telecamera mostrano un ambiente completamente nero.

Dr. █████: Vedi qualcosa?
D-003: No, è tutto buio, non vedo niente. Che cazzo di posto è?
Dr. █████: Muovi qualche passo in avanti, per favore.
Si ode un rumore di passi.
D-003: Penso di camminare sulla terra, sento dei sassolini sotto ai piedi.
L'audio dei passi di D-003 conferma la sua affermazione.
Dr. █████: Riesci a sentire qualcosa?
D-003: [dopo qualche secondo] Sì, mi sembra di sentire qualcosa, tipo il suono che fa il vento attraverso le tapparelle. Ma è molto debole, si sente a malapena.
Dr. █████: Ok, continua a camminare e aggiornaci su qualunque cosa.
D-003 continua a camminare per circa mezzo minuto, quando all'improvviso la ripresa della telecamera segnala che la trasmissione dati si è interrotta e il microfono in dotazione a D-003 registra un forte suono di tonalità grave.
D-003: [urlando] Oh Cristo! Porca puttana! No! No! Aiuto! Aiutatemi! Oddio no! No! Aiuto vi prego!
Il microfono di D-003 cessa di funzionare. Qualsiasi tentativo di rientrare in contatto con D-003 ha dato esito negativo.
<Fine Log>

Addendum 003-2: Sulla base di alcune affermazioni fatte da SCP-006-IT, sono nate ipotesi riguardo l'esistenza di una seconda istanza di SCP-003-IT, anche se secondo la maggioranza dei nostri ricercatori ne esisterebbero multiple, localizzate in quelle che potrebbero essere "dimensioni parallele", inclusa la nostra.
Addendum 003-3: Il ██/██/2017 si è verificata una variazione nel ciclo di SCP-003-IT. L'oggetto è ricomparso con un ritardo di 15 minuti e con una colorazione rossastra, al contrario della solita verde luminescente, generando un campo magnetico sufficientemente forte da danneggiare tutti i dispositivi elettronici nel raggio di 30 metri. SCP-003-IT ha poi ripreso regolarmente il suo ciclo senza ulteriori variazioni.

                    