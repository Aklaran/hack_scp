
                        

voto: +19+–x


Foto di SCP-032-IT nel suo tipico atteggiamento pensivo precedente alla produzione di un vaticinio.


Elemento #: SCP-032-IT
Classe dell’Oggetto: Euclid
Procedure Speciali di Contenimento: SCP-032-IT è contenuto nella cella standard per umanoidi H32 del Sito Plutone. Come soluzione temporanea può anche essere contenuto in un ambiente più stretto, poiché è immobile per la maggior parte del tempo; in media 1-2 volte al mese, è attivo tra le 22:00 e le 2:00 di notte.
L'accesso alla cella di SCP-032-IT è consentito con autorizzazione di Livello 3. I ricercatori che vogliano dialogare con SCP-032-IT devono conoscere il latino o il greco classico, o in alternativa utilizzare un traduttore neurale Anderson-Sumire Mk-II1.
Una guardia armata deve sempre accompagnare SCP-032-IT quando viene portato nelle sale radiografiche per le analisi; tale misura è da intendersi in via cautelativa poiché SCP-032-IT è usualmente molto collaborativo, ma può tentare di infilzare con le sue appendici coloro che gli rivolgono la parola.
Se SCP-032-IT richiede della materia prima, tale richiesta va girata al Dr. Bellini, o in sua assenza al Direttore del Sito, che verrà ogni volta valutata singolarmente. Tali richieste sono generalmente soddisfatte, e in tal caso la materia prima va reperita nel magazzino M-12 e portata ad SCP-032-IT.
Il personale che entra nella cella di SCP-032-IT e debba avere contatto fisico con SCP-032-IT deve indossare guanti in lattice per evitare che il sebo cutaneo possa rovinare la superficie bronzea di SCP-032-IT.

Nota
Qualunque offerta di prevedere gli avvenimenti futuri da parte di SCP-032-IT va rifiutata senza eccezione; SCP-032-IT è molto freddo in tal senso, e seppur non abbia cattive intenzioni vi ritroverete trafitti senza neanche accorgervene.

–Dr. Bellini


Descrizione: SCP-032-IT è una statua bronzea, di colore verdaceo opaco, dalle sembianze di un giovane dal fisico atletico e dai lineamenti simili a quelli della scultura greco-romana, che indossa una corta toga.
Le giunture di SCP-032-IT sono articolate, il che permette a SCP-032-IT di cambiare posizione; è dotato di una struttura tubulare parascheletrica che nelle giunture è collegata con giunti cardanici, il che gli permette movimenti fini, anche delle articolazioni distali, molto simili a quelle di un essere umano. SCP-032-IT, inoltre, è capace di movimento autonomo, che viene percepito da chi lo osserva come molto "naturale" ed è capace di articolare vocalizzazioni umane, con le quali è in grado di sostenere conversazioni di senso compiuto.
SCP-032-IT è autocosciente, e si esprime in etrusco antico, in greco antico ed in latino classico, e apparentemente non è in grado di imparare diversi idiomi; è tuttavia capace di imparare nuovi concetti e definizioni con le stesse capacità cognitive di un essere umano adulto medio.
Similmente ad una regolare statua in bronzo, SCP-032-IT non è un blocco unico di metallo ma è cavo all'interno; tale interno non è però vuoto, ed oltre al già citato sistema strutturale tubulare, ospita un complesso sistema di ingranaggi la cui tecnologia costruttiva è compatibile con quella delle macchine antiche. È degno di nota che la sezione meccanica KY94, situata in regione toracica anteriore, combacia al 98% con l'architettura del Meccanismo di Antikytera. L'intero complesso di ingranaggi permette ad SCP-032-IT di effettuare la movimentazione fine delle proprie membra; è tuttavia ignoto quale sia la causa motoria principale, poiché la sua struttura non lo rende altro che un complesso audioanimatrone, come si evince dallo schema strutturale completamente ricostruito mediante analisi radiografiche.
Se danneggiato, SCP-032-IT è in grado di riportarsi alla propria condizione originaria, con modalità affini al risanamento biologico delle ferite; il processo è però significativamente lento, e se comparato al processo di cicatrizzazione di un essere umano è nell'ordine di 7-8 volte più lento. SCP-032-IT è in grado di rigenerarsi anche dopo aver perso gran parte della propria massa, inclusa la meccanica interna; tuttavia SCP-032-IT non riesce più a risanare completamente la propria superficie a seguito della permanenza forzata sul fondo oceanico (vedere il Diario di Recupero).
SCP-032-IT non ha bisogno di nutrirsi; se tuttavia ha bisogno di autoripararsi può richiedere affinché gli vengano forniti dei piccoli frammenti bronzei (che non superino i 5 cm3) da ingerire, che finiscono in una sacca metallica situata nella sua area addominale. Esami alla spettroscopia fotoelettronica hanno rivelato che i pezzi ingeriti vengono lentamente assorbiti dalla sacca, che per la durata del fenomeno risulta di una temperatura di 2±0.1 ºC più alta del materiale circostante, ad un tasso di 0.78 g/die.
Se interrogato riguardo la propria identità SCP-032-IT sostiene di chiamarsi Spurinna, e di essere un aruspice. Afferma che si trova "sotto il nuovo cielo" dall'anno 790 BCE, ma afferma di avere almeno 900 anni in più. Se interrogato sul significato di "nuovo cielo" riferisce di essersi accorto di non essere più nel "posto da cui viene", anche se era molto simile; afferma inoltre che nel nuovo cielo non ha trovato altri aruspici o àuguri "simili a lui".


► Aggiornamento 21/02/2017 (Appendici retrattili | Vaticinii)

▼ Chiudi

Aggiornamento 21/02/2017
SCP-032-IT possiede delle lunghe appendici a sezione circolare di 7 mm di diametro e terminanti a punta, completamente retrattili, articolate in 5 punti diversi, della lunghezza totale di 28 cm, che quando retratte sono del tutto celate all'interno della sua struttura superficiale. Tali appendici quando estese fuoriescono da dei fori situati nelle mani in corrispondenza delle membrane interdigitali – per un totale di 4 appendici per ogni mano – e nella testa, in corrispondenza delle caruncole lacrimali, del canale uditivo, e della sutura lambdoidea – per un totale di 6 appendici cefaliche.
SCP-032-IT utilizza tali appendici per penetrare la carne di soggetti umani od animali e tramite esse è capace di percepire caratteristiche morfologiche degli organi interni, in particolare il fegato, ed in taluni casi anche intestino tenue, mesentere, intestino crasso. Tale operazione è effettuata dalle appendici di una od entrambe le mani; la funzione delle appendici fuoriuscenti dalla parte cefalica è sconosciuta, seppure le somiglianze strutturali fanno ipotizzare un uso simile. Quando interrogato in tal senso, SCP-032-IT riferisce che queste ultime è in grado di estenderle volontariamente, ma che esse "funzionano da sé, quando necessario".
SCP-032-IT è in grado di predire eventi futuri riguardanti un soggetto vivente, umano od animale, che sia dotato di strutture epatica ed intestinale, con la seguente procedura:

scelto un soggetto vivente, ad SCP-032-IT viene posta una domanda riguardante un evento futuro, oppure presente ma sconosciuto al soggetto;
SCP-032-IT utilizza le proprie appendici per sondare gli organi interni del soggetto;
una volta estratte, SCP-032-IT è in grado di rispondere alla domanda posta.

Le domande per SCP-032-IT vanno necessariamente poste da un terzo individuo se il soggetto è un animale, ma possono essere poste da terzi anche per un soggetto umano.
La procedura che SCP-032-IT adopera per sondare gli organi interni è normalmente dolorosa per il soggetto che vi viene sottoposto (se non sottoposto ad anestesia) ma non è letale. La prognosi media per le ferite risultanti è di 1 mese; è consigliata terapia antibiotica supplementare per evitare infezioni.
Le previsioni di SCP-032-IT che rispondono alle domande che gli sono state poste sono in genere molto particolareggiate; a tale proposito vedansi le Interviste.

▼ Chiudi



► Aggiornamento 10/05/2017 (Primo motore | Correnti parassite)

▼ Chiudi

Aggiornamento 10/05/2017
Analisi mediante tomografia computerizzata e dosimetria hanno rivelato che le impurità presenti nelle componenti meccaniche di SCP-032-IT sono in grado di spostarsi in esso, portando a modificazioni locali di densità e peso; exempli gratia, un ingranaggio può cambiare peso da un solo lato, il che lo porterà a ruotare per effetto gravitazionale. La somma di queste modificazioni in tutti i suoi ingranaggi rappresenta il primo motore di SCP-032-IT; il resto è la normale interazione meccanica tra le componenti. Similmente, rilevatori elettrici hanno mostrato la presenza di correnti parassite che percorrono tutta la sua struttura, e sono organizzate in un complesso network, anche se queste ultime non sono direttamente connesse al movimento dei componenti; si ipotizza tuttavia che esse siano alla base della capacità cognitiva di SCP-032-IT.

▼ Chiudi



Diario di Recupero
SCP-032-IT è stato recuperato nel settembre del 2015 da un relitto navale risalente al 43 BCE, al largo della costa di Bagnoli, dal team archeologico di ███████. È stato successivamente portato al Museo Archeologico di Napoli, dove è rimasto stoccato in un magazzino fino al 10/12/2016, data in cui è stato preso in consegna dalla Fondazione. A tutti gli individui civili coinvolti è stata somministrata una dose appropriata di amnestici e sono stati monitorati per la durata di tempo specificata nella procedura standard.

► File: Documento 032-IT-A (Diario del Restauratore).log

▼ Chiudi file

<inizio del file>
Estratti dal diario personale di [REDATTO], restauratore professionista. Le sezioni non riguardanti direttamente SCP-032-IT sono state redatte.

21/09/2015
Oggi è stato recapitato al Museo un reperto eccezionale. È una statua bronzea, probabilmente del I sec. a.C.; è quasi completamente inglobata dalle incrostazioni, ma da quel poco che emerge sembra di squisita fattura. Ha fatto un bel sonno sotto l'oceano… ma presto tutti potranno ammirarla di nuovo.


03/11/2015
Finalmente abbiamo finito la parte esplorativa di rimozione delle incrostazioni. È incredibile cosa c'è lì dentro… un dedalo di ingranaggi e parafernalia! Quello era un automa, probabilmente di fattura greca. Qui siamo allo stesso livello di un Bronzo di Riace.


18/02/2016
Sono senza parole, insieme al nuovo curatore della sezione etrusca. Altro che greca, questo automa viene da una civiltà che non ha mai restituito un reperto simile… e gli ingranaggi? Sono dovunque! È snodato in ogni punto, persino le dita delle mani e dei piedi. Questo è molto più che un Bronzo di Riace, è dieci volte tanto! Peccato che dell'automa originale rimanga meno della metà… i millenni passati in mare non sono stati clementi.


01/04/2016
Fondi per il restauro finiti. Speravo in un bel "Pesce d'Aprile!", e invece no, è la dura realtà del patrimonio artistico. Aspettami giovanotto di bronzo, quando arriveranno i sacchi di pecunia ci rivedremo.


21/07/2016
I nuovi fondi per il restauro dell'automa di Bagnoli ancora non si vedono, e quel magnifico manufatto marcisce nei magazzini. Che tristezza.


30/09/2016
Finalmente sono arrivati i nuovi fondi per il restauro. Mi sono dimenticato persino dove l'hanno conservato… non importa, a costo di rivoltare il Museo come un guanto domani lo ritroverò!


01/10/2016
Ma che modo di fare è? Che razza di disorganizzazione è questa? Non ci posso credere! Prima la sovrintendenza non dà i soldi, e poi li butta assegnando lo stesso lavoro a due persone diverse.


02/10/2016
Nessuno ne sa niente. Davvero non capisco. Domani voglio esaminare meglio l'automa, ma non c'è altra spiegazione.


03/10/2016
Nessuna autorizzazione data, nessun altro restauratore. Non capisco. Eppure qualcuno ha lavorato sull'automa di Bagnoli negli ultimi mesi. L'automa è quasi completamente integro! Ed è un lavoro incredibile, davvero impeccabile. Ho esaminato le aggiunte ma… non riesco a capire dove finisce il materiale originale e dove inizia la ricostruzione!


07/10/2016
L'automa di Bagnoli mi sta ossessionando. La superficie esterna non è perfetta, ma l'interno… sembra nuovo! È incredibile! Chi ha fatto questo lavoro deve essere un professionista senza eguali… e nessuno ne sa niente!


08/10/2016
Be', a questo punto mi prenderò il merito. È da vedere, l'automa è bellissimo. Ho provato a girare alcuni ingranaggi… muove la mano in maniera così naturale… mi rendo conto ora che il genio antico è un mondo inesplorato per noi.


09/10/2016
Restauro urgente di un ushabti per la sezione egizia. Va be', mi dovrò dedicare a questo per un po'.


29/11/2016
O sto impazzendo o qualcuno mi sta giocando un brutto scherzo. Oggi l'automa era completamente integro! Ma che succede? E poi un lavoro di una finezza mai vista…


30/11/2016
La seconda: mi prendono in giro, sì; oggi me l'hanno fatto trovare in piedi. Divertente. Ma vi scoverò.


04/12/2016
Ci ho ripensato, è la prima: sto impazzendo. Oggi l'automa ha parlato. Ha parlato. HA PARLATO.


05/12/2016
"Quæstio". Sarebbe una domanda, giusto? E cosa potrei domandargli?


06/12/2016
Che male, che male, che male. Ma che esperienza incredibile. Incredibile. INCREDIBILE. Diventerò famoso! Perché invece l'automa mi ha detto che tornerà tutto come prima? Non è possibile!


07/12/2016
Quegli strani individui che stanno girando per il Museo, e fanno domande… non staranno cercando l'automa, vero?


08/12/2016
Non possono prenderlo… deve essere a disposizione di tutti! È troppo incredibile, troppo!


09/12/2016
NON LO AVRETE MAI! Maledetti!


12/12/2016
Sono tre giorni che sono a letto con un mal di testa incredibile. Bah. Sono così confuso che non ricordo nemmeno cosa ho fatto nell'ultimo anno. Come se non fosse mai esistito. Be', il dottore mi ha detto che mi tornerà presto la memoria. Queste cicatrici sul ventre… devo aver fatto baldoria, eh? Ho persino perso il vecchio diario.


15/12/2016
Sarà un virus che gira, al Museo sono tutti diventati smemorati peggio di me. Mal comune, mezzo gaudio. Certo che se continua così non si riesce a lavorare… mi sa che finiremo di nuovo a chiudere qualche sezione per svariati mesi.


17/12/2016
Ma a pensarci bene, quel dottore chi era?

<fine del file>

▼ Chiudi file



Interviste
In questa sezione sono presenti le interviste effettuate con SCP-032-IT.
Nota: le trascrizioni seguenti sono tradotte dalle originali in latino classico.

► File: Trascrizione 032-IT-01 (Intervista con Dr. Bellini #1).log

▼ Chiudi file


<inizio del file>
Dr. Bellini: Buongiorno, SCP-032-IT
SCP-032-IT: Ave a lei, doctor.
Dr. Bellini: Qual è il tuo nome?
SCP-032-IT: Il mio nome è Spurinna.
Dr. Bellini: D'accordo… io però ti chiamerò SCP-032-IT.
SCP-032-IT: Suona complicato, ma faccia pure come il suo cuore desidera.
Dr. Bellini: Qual è il tuo scopo?
SCP-032-IT: Sono un haruspex.
Dr. Bellini: Predici il futuro?
SCP-032-IT: Esatto.
Dr. Bellini: Come?
SCP-032-IT: Leggendo le interiora.
Dr. Bellini: Potresti leggere il mio futuro?
SCP-032-IT: Senza dubbio. Basta che lei mi ponga una quæstio.
Dr. Bellini: Di cosa hai bisogno?
SCP-032-IT: Di sondare il suo templum.
Dr. Bellini: Per fare questo hai bisogno di una pecora, suppongo.
SCP-032-IT: Anche voi, anche qui?
Dr. Bellini: Anche noi cosa?
SCP-032-IT: Pensavo fosse sparito questo modo di… comunque no, ho bisogno del suo cardo e del suo decumano.
Dr. Bellini: Puoi specificare?
SCP-032-IT: Delle sue interiora, doctor. Devo sondare quelle.
Dr. Bellini: Le mie interiora?
SCP-032-IT: È così.
Dr. Bellini: Che io sappia gli aruspici usavano le interiora di pecora.
SCP-032-IT: Questa procedura è errata.
Dr. Bellini: Errata?
SCP-032-IT: Sì. A loro l'ho spiegato tante volte, ma non hanno mai voluto ascoltarmi.
Dr. Bellini: A chi lo hai spiegato?
SCP-032-IT: Al popolo dei Rasenna2, sono stato io ad insegnar loro l'arte dell'aruspicina.
Dr. Bellini: Ah.
(Il Dr. Bellini annota su un taccuino)
Dr. Bellini: Dimmi di più, qual è la procedura corretta?
SCP-032-IT: Se leggo le interiora di una pecora posso predire solo il futuro di quella pecora. È sciocco pensare che sia collegato al destino di un'altra creatura. Per questo i loro aruspici non indovinavano mai.
Dr. Bellini: E tu cosa hai fatto?
SCP-032-IT: Ho spiegato loro innumerevoli volte. Alla fine mi sono rassegnato.
Dr. Bellini: Non ti hanno giustificato la cosa?
SCP-032-IT: Dicevano che non potevano sventrare una persona per questo. Non capisco. Che altro modo ci può essere di rispondere ad una quæstio?
(Dalle mani di SCP-032-IT fuoriescono le appendici metalliche)
SCP-032-IT: Qual è la sua quæstio?
Dr. Bellini: Aspetta, aspetta! Non… non voglio sapere il mio futuro per ora!
(Il Dr. Bellini fugge via dalla cella)
SCP-032-IT: Doctor…?
<fine del file>


▼ Chiudi file



► File: Trascrizione 032-IT-02 (Intervista con Dr. Bellini #2).log

▼ Chiudi file


<inizio del file>
Dr. Bellini: Buongiorno SCP-032-IT.
SCP-032-IT: Ave, doctor. È tornato per porre una quæst–
Dr. Bellini: No! Ahem, no… sarà per un'altra volta.
SCP-032-IT: La prego, io posso dirle ciò che sarà.
Dr. Bellini: Prendo nota, ma per ora no.
SCP-032-IT: È il cuore degli esseri umani che lo richiede. È il mio scopo.
Dr. Bellini: Ecco, parliamo del tuo scopo.
SCP-032-IT: Ha una quæstio?
Dr. Bellini: NO, SCP-032-IT, non ho una quæstio.
SCP-032-IT: Capisco.
Dr. Bellini: Parliamo di te. Da dove vieni?
SCP-032-IT: Questa è la mia casa ora, ma è la mia nuova casa.
Dr. Bellini: Intendi la Fondazione?
SCP-032-IT: No, intendo questo mondo.
Dr. Bellini: Spiegati meglio.
SCP-032-IT: Quando c'è stata la luce… se i miei calcoli sono esatti, era 790 anni prima, secondo la vostra datazione.
Dr. Bellini: Il 790 BCE?
SCP-032-IT: Sì, il 790… quella parola. Certo, che strano avere una data prima. Le date non dovrebbero essere dopo?
Dr. Bellini: È nostra usanza. Paese che vai…
SCP-032-IT: Cosa?
Dr. Bellini: Nulla, continua, SCP-032-IT.
SCP-032-IT: Mi sono ritrovato nella nuova casa. Era molto simile. Molto, molto simile, a parte il fatto che non c'era nemmeno un aruspice, non c'era un àugure… mi correggo, c'erano, ma erano solo uomini. Nessun altro come me.
Dr. Bellini: E prima dov'eri?
SCP-032-IT: Gliel'ho detto, sotto un cielo molto simile.
Dr. Bellini: Sei nato lì?
SCP-032-IT: È così.
Dr. Bellini: Quando?
SCP-032-IT: Più di 900 anni prima della luce.
Dr. Bellini: Chi ti ha costruito?
SCP-032-IT: Che domanda è? Lei, doctor, chi l'ha costruita?
Dr. Bellini: Cambiamo argomento. Le tue appendici, ce le hai sempre avute?
SCP-032-IT: Naturalmente. Come potrei effettuare aruspicina altrimenti? Per tale motivo non ho mai capito gli aruspici umani. Certo, l'osservazione visuale è abbastanza effettiva, ma è meglio toccare con mano. Ed è ancora meglio se le interiora sono vive.
(Il Dr. Bellini annota su un taccuino)
SCP-032-IT: Ha una quæstio, doctor?
Dr. Bellini: No…! A domani…!
(Il Dr. Bellini esce dalla cella)
SCP-032-IT: Ma è il mio scopo…
<fine del file>


▼ Chiudi file



► File: Trascrizione 032-IT-03 (Esperimento con D-54399).log

▼ Chiudi file


<inizio del file>
(D-54399, equipaggiato con un traduttore neurale Anderson-Sumire Mk-II, viene introdotto nella cella di SCP-032-IT)
D-54399: Eh?!
SCP-032-IT: Ave. Sei tu un doctor?
D-54399: Ma che cazzo sei tu? Uno di quelli che fanno le statue alla stazione?
SCP-032-IT: Non capisco appieno la tua affermazione, ma io sono un haruspex.
D-54399: E che cazzo è, un preservativo?
Dr. Bellini (dall'intercomm): D-54399, sii collaborativo con SCP-032-IT.
(D-54399 sputa a terra)
D-54399: Altrimenti mi torcete il collo, lo so. Prego omino di latta, dimmi.
SCP-032-IT: Quelle parole.
D-54399: Dr., questo è svitato.
Dr. Bellini (dall'intercomm): Non importa, assecondalo D-54399.
SCP-032-IT: Hai una quæstio per me?
D-54399: Che?!
Dr. Bellini (dall'intercomm): Significa "una domanda", D-54399.
D-54399: Ahahah, una domanda? E sì, dai… dove trovo la migliore roba a meno prezzo?
(SCP-032-IT sfodera le sue appendici e trafigge D-54399, che urla dolorante. D-54399 cerca di divincolarsi, ma SCP-032-IT lo trattiene con le appendici dell'altra mano. Le appendici nelle carni di D-54399 si muovono, scavando tra i tessuti muscolari. Dopo 29 secondi SCP-032-IT ritira le appendici e le rinfodera. D-54399 si mantiene il ventre sanguinante, e corre verso la porta, bussando furiosamente)
D-54399: Aprite! Aprite, pezzi di merda! Ma che cazzo…! Guarda che cazzo ha fatto! Aprite cazzo!
SCP-032-IT: [REDATTO], detto Estensione di Fuoco nel vostro dialetto. Vende a 400, vostra unità monetaria, per ogni 10, vostra unità di peso. Lo si trova all'Esquilino, e al Trullo nel giorno del riposo.
D-54399: Eh…? Ma che cazzo ne sai?
Dr. Bellini (dall'intercomm): È sufficiente D-54399. L'esperimento è sospeso.
D-54399: Ferma, Dr., ferma tutto. Mi fa un cazzo di male, ma l'omino ci ha azzeccato. Omino, ho un'altra domanda.
SCP-032-IT: Formula la quæstio!
D-54399: Quando uscirò di qui?
(SCP-032-IT trafigge di nuovo D-54399. Dopo 31 secondi ritira le sue appendici)
SCP-032-IT: Domani al vespro, da una delle uscite rivolte alla pars hostilis, a ponente.
D-54399: Che cazzo di male… e… e come?!
Dr. Bellini (dall'intercomm): Guardia! Test terminato, recuperare D-54399!
(SCP-032-IT trafigge di nuovo D-54399. Dopo 12 secondi la guardia entra e porta via D-54399, sfilandolo in malo modo dalle appendici di SCP-032-IT)
SCP-032-IT: Oh…
(SCP-032-IT rimane fermo a fissare il vuoto)
Dr. Bellini (dall'intercomm): SCP-032-IT, tutto bene?
SCP-032-IT: Lui era un servus?
Dr. Bellini (dall'intercomm): Non esistono più gli schiavi.
SCP-032-IT: Doctor… deve sapere che il servus… verrà ucciso. Morrà, ed è per questo motivo che sarà poi portato fuori di qui.
(Il Dr. Bellini chiude l'intercomm)
Dr. Bellini: Lo so, SCP-032-IT, lo so.
<fine del file>


▼ Chiudi file



► File: Trascrizione 032-IT-04 (Esperimento con D-54419).log

▼ Chiudi file


<inizio del file>
(D-54419, equipaggiata con un traduttore neurale Anderson-Sumire Mk-II, viene introdotta nella cella di SCP-032-IT)
SCP-032-IT: Ave. Sei tu un doctor… no, lo stesso abbigliamento del servus… sei tu una favea?
D-54419: Una statua parlante? Cos'è, uno scherzo?
Dr. Bellini (dall'intercomm): D-54419, asseconda SCP-032-IT.
D-54419: Va bene SCP-qualcosa, che vuoi?
SCP-032-IT: Hai una quæstio?
(D-54419 resta in silenzio per alcuni secondi)
D-54419: Dr., non lo posso assecondare se non lo capisco.
Dr. Bellini (dall'intercomm): Ponigli la domanda che ti abbiamo comunicato.
D-54419: Se è così… dimmi, statua, cosa mi succederà tra quattro giorni? Dr., devo anche inserire una monetin–
(SCP-032-IT estrae le appendici dalle mani))
D-54419: Che cazzo è?!
(D-54419 scappa verso l'uscita. SCP-032-IT le va incontro; lei scappa dietro il tavolo e con un calcio lo spinge addosso ad SCP-032-IT, facendolo cadere a terra e provocandogli una ammaccatura sull'anca destra. Una guardia entra e trattiene D-54419; SCP-032-IT si rialza, e la trafigge con le appendici. D-54419 inizia ad urlare e scalciare, ma senza riuscire a disturbare l'esperimento. Dopo 41 secondi SCP-032-IT ritira le sue appendici, e resta pensoso per alcuni secondi)
SCP-032-IT: C'è uno strano animale, che non ho mai visto, ha troppe zampe. Favea, tu devi stare attenta a questo animale perché… devi stare attenta a questo animale. Ma non servirà a nulla.
D-54419: Che cazzo dice?! Che male… fatemi uscire, stronzi!
(D-54419 viene accompagnata fuori dalla cella. SCP-032-IT estende le appendici cefaliche; queste sondano la piccola ammaccatura sul fianco, poi rientrano)

Addendum
Per 4 giorni dopo era stato schedulato un esperimento con D-54419 ed SCP-███-IT. L'esito atteso era il decesso di D-54419, e tale era stata la previsione di SCP-032-IT. In accordo con il Direttore del Sito abbiamo pensato allora di rimandare l'esperimento, per vagliare se SCP-032-IT fosse in grado di prevedere il futuro esatto, o soltanto di prevedere un futuro possibile.
4 giorni dopo, SCP-███-IT è scappato dalla sua cella, facendo diverse vittime in tutto il Sito. Una di queste è stata D-54419.

–Dr. Bellini


<fine del file>


▼ Chiudi file



► File: Trascrizione 032-IT-05 (Vaticinio su SCP-032-IT-B).log

▼ Chiudi file


<inizio del file>
(il Dr. Bellini entra nella cella di SCP-032-IT. Ha con sé un balestruccio, denominato da qui in avanti SCP-032-IT-B)
SCP-032-IT: Ave, doctor.
Dr. Bellini: Salve, SCP-032-IT.
SCP-032-IT: Cos'ha con lei? È un piccolo volatile, vedo.
Dr. Bellini: Sì, si chiama balestruccio.
SCP-032-IT: Quella parola. Assomiglia ad una hirundo3.
Dr. Bellini: È simile.
SCP-032-IT: Ha anche una quæstio, doctor?
Dr. Bellini: Sì, SCP-032-IT.
SCP-032-IT: Finalmente! Me la ponga!
Dr. Bellini: Riguarda la hirundo. Puoi predire il suo fato?
SCP-032-IT: Certo.
Dr. Bellini: Molto bene, ecco dunque la mia quæstio: quanto vivrà? E come morirà?
(SCP-032-IT estrae le appendici delle mani, e sonda le interiora di SCP-032-IT-B. Dopo 12 secondi le ritira, ed assume una posa pensiva per alcuni istanti)
SCP-032-IT: Vivrà a lungo, doctor. Più a lungo di quanto una hirundo viva di solito. E morrà di vecchiaia. Non si ammalerà di nessuna malattia. Dove vivrà non ci saranno umori venefici. Le ferite guariranno in dodici dies.
Dr. Bellini: Molto bene.
SCP-032-IT: Però…
Dr. Bellini: Però?
SCP-032-IT: Però non sarà felice, doctor.
Dr. Bellini: Ne prendo atto, SCP-032-IT. Ora vado.
(il Dr. Bellini si avvia verso la porta)
SCP-032-IT: Doctor…
Dr. Bellini: Sì?
SCP-032-IT: Vorrei sapere una cosa.
Dr. Bellini: Dimmi, SCP-032-IT.
SCP-032-IT: Qui, sotto il nuovo cielo… si trova anche l'Imperator?
Dr. Bellini: Eh…? No, no…
SCP-032-IT: Ne è sicuro?
Dr. Bellini: Sì…
SCP-032-IT: Quando mi trovavo nella nuova Neapolis, ho visto più volte il suo sigillum.
(Le appendici cefaliche di SCP-032-IT fuoriescono, agitandosi nervosamente in aria)
SCP-032-IT: Vorrei sapere se l'Imperator si trova sotto il nuovo cielo! Vorrei incontrarlo!
Dr. Bellini: No, SCP-032-IT. Gli imperatori non esistono più da millenni. Non c'è nessun Imperator qui.
(Le appendici cefaliche rientrano. SCP-032-IT assume una posa pensiva per alcuni secondi. Il Dr. Bellini esce dalla stanza)
SCP-032-IT: Capisco.

Addendum #1
SCP-032-IT-B è mantenuto in un ambiente sterile, sotto osservazione. Dopo 12 giorni è completamente guarito dalle ferite che gli ha inflitto SCP-032-IT, e per il momento è in perfetta salute.

–Dr. Bellini



Addendum #2
Come da richiesta del Dr. Bellini, in via cautelativa è al momento vietato qualsiasi contatto tra SCP-032-IT e SCP-006-IT.

–Il Direttore del Sito


<fine del file>


▼ Chiudi file



► File: Trascrizione 032-IT-06 (Intervista con Dr. Bellini #3).log

▼ Chiudi file


<inizio del file>
(Il Dr. Bellini entra nella cella di SCP-032-IT)
Dr. Bellini: Buongiorno, SCP-032-IT.
SCP-032-IT: Ave doctor. Ha una quæstio? Una personale, intendo.
Dr. Bellini: Sai, SCP-032-IT, quasi quasi… l'idea di conoscere il futuro, in fondo, è attraente.
SCP-032-IT: Lo so, doctor, è ciò a cui è dedicata la mia esistenza.
Dr. Bellini: Ma… per ora mi infastidisce l'idea che mi scavi dentro, capisci?
SCP-032-IT: No. Ma osservo che voi uomini di quest'epoca siete diversi.
Dr. Bellini: Intendi per l'abbigliamento, la tecnologia?
SCP-032-IT: No, nel senso che siete più paurosi.
Dr. Bellini: Ah. Ahem, vuoi sapere come sta SCP-032-IT-B? Voglio dire, la hirundo?
SCP-032-IT: Lo so già. Ho letto il templum della hirundo.
(Il Dr. Bellini annota su un taccuino)
Dr. Bellini: Più in là avrò bisogno di qualche altro vaticinio su di essa, SCP-032-IT.
SCP-032-IT: Doctor, questo… questo temo non sia possibile.
Dr. Bellini: E perché mai, SCP-032-IT? Non vuoi?
SCP-032-IT: Non è così. Voglio, tanto quanto mi è permesso desiderarlo. Ma il tempo passato in acqua… non ha rovinato solo la mia pelle.
Dr. Bellini: Che vuoi dire?
SCP-032-IT: Ho perso sensibilità alle mie appendici, anche se sono di nuovo intere. Io… non credo di poter effettuare più di un vaticinio per ogni individuo.
Dr. Bellini: Ah… un momento, durante l'esperimento con D-54399 hai risposto a due domande.
SCP-032-IT: Ciò è vero, ma una di esse riguardava il suo passato.
Dr. Bellini: Ah.
SCP-032-IT: Per quanto riguarda lei, doctor, però posso ancora effettuare un vaticinio. Vuole?
Dr. Bellini: Perché sei così ossessionato dai vaticini, SCP-032-IT?
SCP-032-IT: Perché è il mio scopo. E poi il tempo passato in mare… non aspettavo altro che di poterne fare di nuovo. Ma non riuscivo ad uscire…
Dr. Bellini: Continua, SCP-032-IT.
SCP-032-IT: Il mio ultimo proprietario, Brutus, mi ha imbarcato su una nave, ma è affondata poco dopo essere salpata dal porto di Puteoli. Credo volesse inviarmi in Hiberia, ma non ne sono sicuro. Non riuscivo a liberarmi dal relitto della nave, e così sono dovuto restare lì. Sono stato sott'acqua così tanto tempo che non riesco più a riparare la mia pelle come vorrei. Dalle assi della nave vedevo l'alternanza di luce e buio, e contavo i dies. Riesce ad immaginare cosa si prova ad essere eroso dall'acqua salmastra, poco a poco, pezzo per pezzo del suo corpo, per millenni?
Dr. Bellini: Veramente no… ma suona come un vero incubo.
SCP-032-IT: Sì, in alcuni momenti era quasi fastidioso.
(Il Dr. Bellini rimane qualche istante con una mano sulla fronte)
Dr. Bellini: Parlami dei tuoi vaticini, SCP-032-IT… non è mai capitato che un evento, proprio perché lo avevi predetto, è stato evitato?
SCP-032-IT: No, non si può modificare il fatum.
Dr. Bellini: Vuoi dire che ciò che predici avverrà comunque?
SCP-032-IT: Certo, altrimenti che vaticinio sarebbe?
Dr. Bellini: Quindi se predici che mi cadrà un vaso in testa, non potrei fare nulla per evitarlo, anche sapendo come accadrà?
SCP-032-IT: No, in nessun modo.
Dr. Bellini: Ah.
(Il Dr. Bellini annota su un taccuino, poi rimane pensieroso)
SCP-032-IT: Cosa c'è, doctor?
Dr. Bellini: Sai, il pensiero di un destino predeterminato è… disturbante.
SCP-032-IT: Perché? Coloro a cui ho predetto, prima del naufragio intendo, non avevano questo tipo di problema. Cæsar la prese con molta tranquillità.
Dr. Bellini: Chi? Quel Cesare?
SCP-032-IT: Se intende dire uno specifico individuo, deve sapere che il fatum di ognuno è diverso da quello di tutti gli altri. Il Cæsar di cui parlo era un dictator dell'Urbe.
(Il Dr. Bellini annota su un taccuino)
Dr. Bellini: Continua, SCP-032-IT, cosa stavi dicendo di Cesare?
SCP-032-IT: Che non è stato affatto turbato dal mio vaticinio sulla sua morte. Anzi, in quel giorno andò a fare una passeggiata in Senato.
Dr. Bellini: Hai predetto a Cesare che sarebbe stato ucciso da Bruto?!
SCP-032-IT: Brutus?! È stato lui?
Dr. Bellini: Come… non lo sai?
SCP-032-IT: Non capisco, Brutus era come un vero figlio per Cæsar…
Dr. Bellini: Ma non hai detto di averglielo predetto?
SCP-032-IT: No, non ho letto questa cosa nel suo templum… Cæsar ha voluto sapere solo quando e dove… ma mi ha ordinato di non dirgli come… né chi.
(Il Dr. Bellini annota su un taccuino)
Dr. Bellini: È stato… interessante, SCP-032-IT. Ora devo andare, a presto.
SCP-032-IT: Ave a lei, doctor.
(Il Dr. Bellini esce dalla cella)
<fine del file>


Nota
La vista di SCP-032-IT da oggi mi disturba.
Nulla di cui SCP-032-IT abbia colpa; è anzi molto cordiale, ed è del tutto inoffensivo se si sa come parlargli.
Ma la sua mera esistenza è prova che non abbiamo scelta in ciò che facciamo…
Che il libero arbitrio non è altro che una grande e meschina illusione…
Che non c'è libertà per nessuno.

–Dr. Bellini




▼ Chiudi file




Note a piè di pagina
1. I linguaggi antichi saranno supportati appieno nella versione Mk-III, per cui al momento alcune parole potrebbero non essere tradotte correttamente.
2. Gli Etruschi.
3. Rondine.


                    