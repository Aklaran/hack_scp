
                        




voto: +15+–x


Una istanza di locus-024 infestata da SCP-024-IT.


Elemento #: SCP-024-IT
Classe dell’Oggetto: Euclid
Procedure Speciali di Contenimento: Le istanze di SCP-024-IT prese in consegna dalla Fondazione devono essere contenute in una cella di dimensioni standard nel Sito Vulcano. La porzione interna delle superfici e le porte di accesso devono contenere una maglia metallica in lega vanadio-osmio, in grado di resistere ad impatti diretti fino a 50 KN1 ed i cui spazi intermaglia e di giunzione non devono avere aperture di dimensioni superiori a 0.5 cm2.
Gli ambienti negli immediati dintorni della cella di contenimento di SCP-024-IT devono essere monitorati da dei rilevatori di massa metallica; qualsiasi rilevazione di movimento di masse metalliche all'interno delle pareti deve considerarsi una breccia di contenimento e tutta l'Area deve essere evacuata e messa in quarantena. Alle guardie è vietato l'intervento diretto se non di pattugliamento esterno; la risoluzione della breccia deve essere affidata alla SSM-IX "Machinamenta".
Addendum 024-IT-A: Tutti gli agenti ispettori sono stati allertati di segnalare immediatamente qualsiasi occorrenza di SCP-024-IT non contenuta. Se tali istanze dovessero aver generato un locus-024 tale area deve essere immediatamente messa sotto quarantena; a nessun civile deve essere permesso di avvicinarvisi. Gli agenti sul posto devono mantenersi ad almeno 5-10 m dagli ingressi al locus-024 ed in particolare devono prestare attenzione a non restare intrappolati al suo interno. Anche in questo caso la messa in sicurezza del locus-024 e l'acquisizione degli SCP-024-IT responsabili devono essere affidati unicamente alla SSM-IX.
Descrizione: SCP-024-IT è la definizione collettiva di ██ barre d'acciaio sagomate per travi in calcestruzzo armato, della lunghezza media di 2.1 m con deviazione standard di 0.7 m, precedentemente utilizzate all'interno di costruzioni edili, e quindi non di nuova fabbricazione.
A tratti presentano sulla superficie delle macchie che ad analisi visiva appaiono essere di ruggine, denominate SCP-024-IT-M. Analisi spettrografiche hanno però rilevato che tali macchie siano in realtà composte da agglomerati non ordinati di emoglobina umana. Se rimosse, tali macchie tendono a riformarsi nel giro di qualche ora in posizione casuale, con un meccanismo non ancora noto.


Dettaglio di 2 istanze neutralizzate di SCP-024-IT, fuoriuscite violentemente da una parete durante un attacco.


Le istanze di SCP-024-IT sono capaci di movimento autonomo di tipo serpentino. SCP-024-IT usa tale proprietà per spostarsi di propria iniziativa. Scopo di tali movimenti è duplice: infiltrarsi all'interno delle pareti di strutture abitative, oppure attaccare qualunque essere umano che entri nel raggio d'azione di SCP-024-IT. Poiché in tale occasione SCP-024-IT è in grado di generare oltre 40 KN di forza concentrati nella punta, non c'è modo per un essere umano di proteggersi da un attacco di SCP-024-IT.
Addendum 024-IT-B: Singole istanze di SCP-024-IT sono in grado di mutare delle barre d'acciaio non anomale rendendole delle nuove istanze di SCP-024-IT. L'evidenza sembra confermare il coinvolgimento di SCP-024-IT-M e la necessità di contatto diretto.
Incidente 024-IT-1 | Diario di Recupero: Le prime istanze di SCP-024-IT sono state rinvenute il 201█-07-11 presso ██████, nella provincia di Benevento. Di seguito la trascrizione delle circostanze in cui sono state prese in consegna le istanze di SCP-024-IT contenute dalla Fondazione, con relativi addenda.

▶ File: Documento 024-IT-01 (Incidente 024-IT-1 | Diario di Recupero).log

◀◀◀ Chiudi file


<inizio log>
201█-07-11 7:21 Il quartiere di ██████ risulta inaccessibile: tutte le vie di accesso e di fuga sono chiuse da dei reticolati metallici composti da travi d'acciaio del tipo utilizzato per le armature edili. Tali reticolati fuoriescono dalle mura degli edifici, attraversano la strada tra di essi, e rientrano nell'edificio adiacente.
7:34 Anche se il quartiere è inaccessibile, oltre i reticolati diversi cadaveri sono visibili. Gran parte di questi, nonostante siano in strada, hanno indosso indumenti non adatti per un uso pubblico, come pigiami, accappatoi, intimo. I corpi appaiono trapassati da numerose travi d'acciaio ritorte, principalmente in zona cefalica o sternale, e molti sono anche stati trapassati nella porzione prossimale delle gambe, in particolare nell'area femorale; si presume che tale tipo di attacco sia messo in atto da SCP-024-IT per impossibilitare la vittima alla fuga.
11:41 L'area viene messa in sicurezza dagli agenti della Fondazione. Da ora l'area viene definita locus-024.
11:57 L'agente P███ S██████ scavalca uno dei reticolati; alcune barre del reticolato stesso iniziano a muoversi autonomamente con movimenti serpentiformi, e l'agente S██████ viene trapassata da 3 barre d'acciaio in zona femorale (2) ed in zona giugulare (1). Gli agenti che corrono in suo aiuto vengono attaccati a loro volta, ma riescono a schivare gli attacchi che si estendono per meno di un metro oltre il reticolato; tuttavia non riescono ad avvicinarsi. Le barre semoventi da ora vengono etichettate come SCP-024-IT.
12:09 L'agente S██████ smette di muoversi; in seguito ne è stato accertato il decesso per dissanguamento.
12:41 L'agente G██████ Z████ scala un tetto e si introduce nel locus-024 evitando i reticolati. Viene immediatamente attaccato da diverse istanze di SCP-024-IT che sono completamente libere di muoversi e strisciano a terra. L'agente Z████ viene ferito da 4 attacchi, in zona femorale (2), brachiale (1) e in zona retrosternale (1), quest'ultimo con effetto letale.


Un reticolato formato da istanze di SCP-024-IT. Foto scattata da distanza di sicurezza all'interno del locus-024 dall'agente M████.


15:00 Viene deciso di inviare un altro agente all'interno del locus-024 alla ricerca di possibili superstiti e per ulteriore esplorazione dell'anomalia. L'agente M██████ M████, equipaggiata con tuta in kevlar e casco integrale rinforzato, scala un tetto e si introduce nel locus-024. L'agente riesce a schivare gli attacchi di SCP-024-IT; alcuni attacchi in zona toracica e femorale vanno a segno ma non risultano invalidanti. L'agente M████ tenta l'uso di forza letale con arma da fuoco di ordinanza, che risulta moderatamente efficace nel respingere le istanze di SCP-024-IT in maniera temporanea. Delle decine di istanze colpite, 5 vengono spezzate dal proiettile, e smettono di muoversi in maniera definitiva; le istanze disattivate tornano ad essere inerti e smettono di produrre SCP-024-IT-M. Non è chiaro se tali istanze possano essere riattivate.
15:09 Diverse istanze conficcate nelle vittime sgusciano fuori dai corpi di queste ultime e si recano verso l'agente M████. Tali istanze presentano una maggiore concentrazione di SCP-024-IT-M sulla superficie ed appaiono di colorazione più rossiccia. Sono inoltre più veloci ed aggressive e riescono a coordinarsi fra loro. L'agente subisce diversi attacchi in zona femorale da 3 istanze che si concentrano sullo stesso punto, riuscendo a penetrare la tuta e rendendole impossibile ulteriore deambulazione. Nonostante le vocalizzazioni di dolore dell'agente, una azione di recupero è impossibile. Inizia immediatamente lo studio di un piano di emergenza da porre in atto prima che la perdita emorragica risulti letale per l'agente M████.
15:13 L'agente M████ subisce altri attacchi coordinati in zona brachiale ed in zona cefalica, che riescono a penetrare la tuta ed il casco integrale. L'attacco cefalico ha effetto letale.
16:51 La SSM-IX "Machinamenta" arriva sul posto.
17:00 La SSM-IX invia un drone all'interno del locus-024. Il drone, nonostante voli ad altezza uomo, non viene attaccato da SCP-024-IT.
17:08 Il drone identifica in una zona relativamente centrale un uomo inginocchiato, che appare vivo e non sembra presentare ferite. Immediatamente dopo i rotori smettono di funzionare e il drone precipita al suolo. Tale posizione viene etichettata come ℒ1.
17:34 La SSM-IX invia nel locus-024 la ginoide DIVINA, che riesce a scavalcare uno dei reticolati senza venire attaccata.
17:44 DIVINA raggiunge ℒ1 e trova l'uomo precedentemente individuato. Questi indossa degli abiti da lavoro e viene identificato come Ernesto Moretti, operatore edile impiegato presso un cantiere edile nell'area ora diventata locus-024. DIVINA domanda al Sig. Moretti spiegazioni sulla sua presenza lì e sul perché non sia stato attaccato dalle istanze di SCP-024-IT. Il Sig. Moretti, in lacrime, si limita a ripetere diverse volte la frase «Io non volevo». Per il resto, seppure interagisca con DIVINA, non ne ascolta le richieste.
17:53 Su ordine del Comando della SSM-IX, DIVINA tenta il recupero del Sig. Moretti. Diverse istanze di SCP-024-IT si attorcigliano intorno al corpo del Sig. Moretti in maniera non ostile, impedendo alla ginoide di toccarlo, ma senza attaccarla. Subito dopo DIVINA si accascia al suolo; i sensori sono ancora attivi, ma i servomotori non rispondono; analisi effettuate in seguito sia sul drone che su DIVINA hanno rivelato formazione al loro interno di SCP-024-IT-M. Una volta ripuliti da queste, hanno ripreso a funzionare regolarmente.
19:08 La squadra SSM-IX abbatte un reticolato con una torretta fissa di grosso calibro. L'agente Gianluca Laudanna, equipaggiato con un esoscheletro potenziato si introduce nel locus-024 prima che altre istanze di SCP-024-IT arrivino per ricostruire il reticolato.
19:13 L'agente Laudanna viene ferocemente attaccato da numerose istanze di SCP-024-IT. Molti attacchi vanno a segno, ma l'esoscheletro risulta sufficiente a proteggere il corpo dell'agente. L'agente riesce a neutralizzarne diverse utilizzando il fucile a pompa in dotazione, la cui rosata ampia permette di colpire più facilmente le istanze.
19:27 L'agente Laudanna giunge nei pressi del punto ℒ1. Mentre si approccia ad attraversare l'ultimo vicolo, diverse istanze di SCP-024-IT, presumibilmente facenti precedentemente parte del calcestruzzo armato dei due edifici ai lati del vicolo, fuoriescono dagli edifici e formano un reticolato che gli impedisce l'accesso. L'agente aggira degli edifici, ma quando sta per raggiungere ℒ1 si verifica lo stesso fenomeno.
19:50 Dopo aver riprovato diverse volte, l'agente Laudanna è costretto ad abbandonare le operazioni poiché a seguito dei continui attacchi di SCP-024-IT l'esoscheletro è stato danneggiato in più punti e l'agente riporta che non si muove bene; analisi successive hanno rivelato che nei servomotori si stava accumulando SCP-024-IT-M.
20:14 L'agente Laudanna esce dal locus-024, riportando diverse ferite dove la corazza ha ceduto. L'agente riferisce che di aver sentito il rumore di un colpo di pistola mentre si apprestava a ritirarsi.
21:48 La squadra SSM-IX inizia le operazioni di purga del locus-024. Gli agenti della squadra vengono mandati a caccia delle istanze, in gruppo ed equipaggiati con armi ad ampia rosata ed esplosive, seguendo un percorso a spirale. Torrette ed altri agenti vengono posti a guardia di tutti i possibili punti di uscita dal locus-024 per terminare eventuali istanze che tentassero di fuggire.


Radiografia post mortem dell'agente M████. È chiaramente visibile l'istanza di SCP-024-IT (neutralizzata).


201█-07-12 5:02 Dopo tutta la notte, il locus-024 è ora purgato dall'infestazione di SCP-024-IT. ██ istanze sono state acquisite ancora funzionanti e vengono inviate al Sito Vulcano.
5:09 Vengono iniziate le operazioni di recupero delle vittime.
5:47 Vengono recuperati i corpi degli agenti S██████, Z████ e M████.
6:04 Vengono recuperati DIVINA ed il corpo del Sig. Moretti. Il Sig. Moretti presenta una ferita letale d'arma da fuoco in zona occipito-temporale e stringe in mano una pistola a tamburo.
6:12 A seguito dell'ispezione degli abiti del Sig. Moretti viene recuperato un bigliettino. Nel suo smartphone, inoltre, vengono recuperati 4 SMS aventi un formato che non dovrebbe essere compatibile con tale modello. Per dettagli sui reperti vedansi i Materiali d'Interesse.
8:30 Viene terminata la fase di bonifica del locus-024 ed iniziano le ricerche di testimoni civili per la somministrazione di amnestici e la confisca di materiale audiovisuale che documenti l'esistenza di SCP-024-IT.
<fine log>


◀◀◀ Chiudi file


Materiali d'Interesse: A seguire i materiali reperiti addosso al corpo del Sig. Moretti, dopo esser stato recuperato dal punto ℒ1.

▶ File: Documento 024-IT-02-A (Bigliettino).log

◀◀◀ Chiudi file



Mi hanno mandato un messaggio di benvenuto. Ma allora è vero?

Voglio vendetta. Licenziato così. Umiliato di fronte a tutti. Dopo ventotto anni in cantiere.

Non voglio. È peccato.

Vendetta.

Non posso.

Maledetto soffri soffri quanto me.

La mia rabbia. Il mio sangue.

Cosa è successo?!

Non pensavo che

Non volevo.

nonvolevo nonono nonvolevononvolevononvol





▶ File: Documento 024-IT-02-B (SMS anomali).log

◀◀◀ Chiudi file

SMS anomalo #1 (201█-07-08 22:47):


⎰ BENVENUTO ⎱



B3nv3nu70.



 ^--  
==//==


SMS anomalo #2 (201█-07-10 4:21):


⎰ SI DÀ CONSIGLIO ⎱



U54 l4 7u4 r4bb14. U54 1l 7u0 54n6u3.



 ^--  
==//==


SMS anomalo #3 (201█-07-10 5:04):


⎰ SI COMUNICA ⎱



B3n f4770. 1l D1c7470r è s0dd15f4770.



 ^--  
==//==


SMS anomalo #4 (201█-07-11 19:52):


⎰ SI DÀ ORDINE ⎱



4d3550 c0mp1 1l 54cr1f1c10 ul71m0.



 ^--  
==//==



Il formato di tali comunicazioni lascia intendere che si tratti del Gruppo di Interesse CFO.


Aggiornamento 024-IT-03:

▶ File: Documento 024-IT-03 (Aggiornamento).log

◀◀◀ Chiudi file

A seguito del contenimento di SCP-024-IT diversi incidenti si sono succeduti, in cui istanze di SCP-024-IT hanno creato dei loci-024 in diverse località di Campania, Lazio, Umbria, Molise, Toscana.
In tali occasioni è stata osservata una variazione nel comportamento di SCP-024-IT:

alcuni dei reticolati di ingresso ai loci-024 venivano intenzionalmente lasciati parzialmente aperti;
i civili che si addentravano in un locus-024 venivano prima intrappolati e poi spinti verso l'interno dell'area, dove infine subivano attacchi letali, in modo tale che non rimanessero vittime visibili presso gli accessi al locus-024.




Aggiornamento 024-IT-04:

▶ File: Documento 024-IT-04 (Aggiornamento).log

◀◀◀ Chiudi file



Infestazione da SCP-024-IT presso il confine francese.


Diversi nuovi loci-024 sono apparsi nel territorio di giurisdizione della branca italiana, spingendosi fino al nord Italia e alle isole maggiori. A causa della repentina espansione dell'area di occorrenza di nuovi loci-024 sono già state allertate le altre giurisdizioni della Fondazione.
L'esistenza dei loci-024 si è estesa come leggenda metropolitana, ma sono stati ricevuti diversi rapporti di civili che la prendono seriamente. Tali civili si addentrano all'interno dei loci-024 (o, più spesso, di aree non anomale che vi assomiglino) intenzionati a dare la caccia ad SCP-024-IT; sono infatti spesso equipaggiati di armi da fuoco o da taglio e a volte con protezioni quali scudi o corazze improvvisati. Una manovra di controinformazione è già stata posta in essere; quanto ai civili che si addentrano nei loci-024, nessun rapporto ha rilevato l'esistenza di superstiti.
Anche in questo caso c'è stata una variazione del comportamento di SCP-024-IT, che oltre a quanto già annotato nel Documento 024-IT-03 ha aggiunto nuovi comportamenti in risposta alle incursioni di civili armati nei loci-024:

le istanze di SCP-024-IT tendono a nascondersi e ad attaccare di sorpresa;
attacchi a sorpresa possono essere anche effettuati da barre metalliche precedentemente inerti e convertite in SCP-24-IT che fuoriescono dalle pareti degli edifici nell'area del locus-024.


Comunicato Interno
Si porta all'attenzione di tutto il personale non militare della Fondazione di fare attenzione ai cantieri in cui non siano visibilmente presenti lavoratori e le aree urbane che appaiono bloccate da dei reticolati metallici.
Quanto sopra si intende da estendersi a tutte le altre branche della Fondazione cui concerne.

S5-█







Note a piè di pagina
1. Un pugno scagliato a massima potenza da un campione dei pesi medi equivale a ~9 KN.


                    